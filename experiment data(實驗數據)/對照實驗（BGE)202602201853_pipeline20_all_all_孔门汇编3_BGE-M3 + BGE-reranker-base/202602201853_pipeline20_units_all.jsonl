{"uid": 0, "level": "h1", "h1": "《孔子衣镜》", "h2": "《孔子传》", "h3": "1．1", "text": "孔子生鲁昌平乡陬邑。其先曰房叔，房叔生伯夏，伯夏生叔梁纥。纥与颜氏女野居而生孔子。畴于丘。鲁襄公二十二年，孔子生。生而首上汙，名丘云，字仲尼，姓孔，子氏。\n孔子为儿僖戏，常陈柤豆，设容礼，人皆伟之。\n孔子年十七，诸侯称其贤也。\n鲁昭公六年，孔子盖三十矣。孔子长九尺有六寸，人皆谓之长，异之。\n孔子得行礼乐仁义，久天下闻其圣，自远方多来学焉。孔子弟子颜回子贡之徒，七十有七人，皆异能之士。\n已行说诸侯，无所遇，困于蔡之间，鲁哀公六年，孔子六十三。\n当此之时，周室灭，王道坏，礼乐废，盛德衰，上无天子，下无方伯，臣弑君，子父，四面起矣，强者为右。南夷与北夷交，中国不绝弟缕耳。\n孔子退，监于史记，观上世之成败，古今，始于隐公，终于哀公，列十二公事，是非二百四十年之中，弑君三十一、亡国五十二，刺讥得失，以为天下，曰：“吾欲载之空言，不如见行事深切著明也，故作《春秋》。上明三王之道，下辨人事经纪，决嫌疑，恶，举贤材，废不宵，赏有功，诛桀暴，长善苴恶，以备王道。论必称师，不敢专己，追迹三代，序书传，上纪唐虞之际，下至秦穆，纶次其事，约其文辞，《诗》《书》礼、乐，《雅》《颂》之音，自此可得而述也，以成艺。\n孔子年七十三，鲁哀公十六年四月己丑卒。\n天下君王至于贤人众矣，当时则荣，没则已焉。孔子布衣，传十余世，至于今不绝，学者宗之，自王侯，中国言六艺者，折中于孔子，可谓至圣矣！\n孔子弟子，曰颜，人，字子渊。少孔子三十岁。\n颜回问仁。子曰：“克己复礼为仁。一日克复礼，天下归仁焉。为仁由己，而由人乎哉？”颜渊，其目。子曰：“非礼勿视，非礼勿听，非礼勿言，非礼动。颜渊曰：“回唯不悔也，请事此语也。”\n颜回慨然曰：“仰之弥高，钻之弥坚。瞻之在前，忽焉在后。循循然善诱人，博我以文，约我以礼，欲罢不能。 ”既，之无曰也已。\n孔子以颜回为淳仁重厚好学。颜回曰：“用之则，舍之则藏，唯我与尔有是夫！ ”\n曰：“自我得回也，门人日益亲。 ”\n孔子弟子，曰端木赐，卫人也，字子贡。少孔子三十一岁。\n子贡为人，接结善对，见事接。\n既已受业，问曰：“有一言可终身行者乎?”孔子曰：“其恕乎，所不欲，勿佗于人。”\n陈子禽问子贡曰：”子为恭也，仲尼岂贤于子乎？”子贡曰：“君子一言以为知，一言以为不知，言不可不慎也！夫子之不可及，犹天之不可陛，子得国家，时谓立之斯立，道之斯行，诱之斯来，动之斯和。其生也荣，其死也哀，如之何其可及也？”\n孔子弟子，曰仲由，卞人，字子路，少孔子九岁。\n子路性鄙，好勇力，伉直，冠雄鸡，佩豭豚，陵暴孔子。孔以为质美可教。设讼礼，稍诱子路，子路后服，委质，因门人请为弟子。\n既已受业，问曰：“君子尚勇乎？”孔子曰：“君子义之为比。君子好勇无义则乱，小人效则为盗。孔子曰：“自吾得由也，恶言不闻吾耳。 ”\n孔子弟子，曰堂骀灭明，武城人，字子，\n然，其恶。欲事孔子，孔子以为材薄。曰：然乌得，遂教之。\n已受业，退而修行，行不由径，非公事不，游至江，从，子三百人，设去就取予，用已若以师，侯孔子，之，曰：“甚乎哉！丘之，人，\n宰予，以为可教。\n既已受业，修于学，墙不可涂也。宰予问五，临菑大夫，与田常作乱，已，失之子羽；以言取人，失之宰，\n孔子弟子，曰卜商，字子夏，少孔子二十四岁。\n子夏问：“‘巧笑猜兮，美目盻兮，素以为绚兮'，何谓也？”孔子曰：“绘事后素。”“曰：礼厚乎？”孔子曰：“起予！商也，始可与言《诗》已。”\n子夏曰：“贤贤易色；事父母，能竭其力；事君，能致其身；与多友，言而有信。虽曰未学，吾必谓之学矣。”\n子夏曰：“博学而熟记，切问而近思，仁在其中矣。”孔子既没，子夏居西河，教为文侯师。\n孔子弟子，曰颛孙师，陈人，字子张。少孔子□八岁。\n子张问干禄，孔子曰：“多闻阙…慎言其余，则寡尤；多见阙殆，慎行其余，则寡悔。言寡尤，行寡悔，禄在其中矣。 ”\n…子张，子张曰：“子夏曰何？ ”对曰：“子夏曰：‘可者与之；不可者距之。 ’”子张曰：“异乎吾所闻：君子尊贤而…不能。我之大贤与，于人何不容？我之不贤与，人将距我，若之何其距人也？ ”…\n", "para_ids": [0, 1, 2, 3, 4, 5, 6, 7, 8, 9, 10, 11, 12, 13, 14, 15, 16, 17, 18, 19, 20, 21, 22, 23, 24, 25, 26, 27, 28, 29, 30, 31, 32, 33]}
{"uid": 1, "level": "h1", "h1": "仲尼微言", "h2": "安大简《仲尼曰》", "h3": "1．1", "text": "仲尼曰：“华繁而实厚，天；言多而行不足，人。”\n仲尼曰：“今人不信其所贵，而信其所贱。《诗》曰：‘彼求我，若不我得。执我仇仇，亦不我力。’”\n仲尼曰：“君子溺于言，小人溺于水。”\n仲尼曰：“去仁，恶乎成名？造次、颠沛必于此。”\n仲尼曰：“直哉，史鱼！邦有道，如矢；邦无道，如矢。”\n仲尼曰：“伊諿=，而禹=，以治天下，未闻多言而仁者。”\n仲尼曰：“君子所慎，必在人之所不闻与人之所不见。”\n仲尼曰：“君子之择人劳，其用之逸；小人之择人逸，其用之劳。”\n仲尼曰：“回，汝幸，汝有过，人不隐汝，汝能自改；赐，汝不幸，汝有过，人弗疾也。”\n仲尼曰：“弟子如出也，十手指汝，十目视汝，汝乌敢为不善乎？盖君子慎其独也。”\n仲尼曰：“仁而不惠于我，吾不隐其仁；不仁而惠于我，吾不隐其不仁。”\n仲尼曰：“晏平仲善交哉！久狎而长敬。”\n仲尼曰：“古之学者自为，今之学者为人。”\n仲尼曰：“古者恶盗而弗杀，今者弗恶而杀之。”\n仲尼曰：“君子见善以思，见不善以戒。”\n仲尼曰：“喜怒不时，恒侮。”\n仲尼曰：“管仲善，善哉！老讫。”\n仲尼曰：“以同异难，以异易。”\n康子使人问政于仲尼。曰：“丘之未闻也。”使者退。仲尼曰：“视之君子，其言小人也。孰正而可使人闻？”\n仲尼曰：“一箪食，一勺浆，人不胜其忧，己不胜其乐，吾不如回也。”\n仲尼曰：“见善如弗及，见不善如及。隐以避难，静居以成其志。伯夷、叔齐死于首阳，手足不掩，必夫人之谓乎？”\n仲尼曰：“小人乎！何以寿为？ 一日不能善。”\n仲尼曰：“颠于沟岸，吾所不果援者，唯心弗知而色为知之者乎？”\n仲尼曰：“务言而惰行，虽言不听；务行〈而〉伐功，虽劳不闻。”\n仲尼曰：“敚不敚，恒=侮人。”\n仲尼之耑语也。\n仆快周恒。\n子赣曰：“闻斯行诸？” 孔子曰：“闻而弗行，焉用闻？”子路曰：“闻斯行诸？” 孔子曰： “有父兄在，如之何其闻斯行之也？”\n公西华曰：“赐也问曰：‘闻斯行诸？’子曰：‘闻而弗行，焉用闻？’由也曰：‘闻斯行诸？’子曰：‘有父兄在，如之何其闻斯行也？’赤也惑，请问之。” 孔子曰：“赐也退，故进之；由也进，故退之。”\n孔子曰：“善者行惑后丧\n…… 孔子曰：“君子荡，斯辱矣。 ”\n子路为季氏宰， 孔子曰：“由也为季氏宰，亡无能改于其德，其布粟倍它他日矣。由也，弗吾徒也已，小子鸣鼓而攻之，可矣。 ”\n孔子曰：“事父母几谏。见志弗从，或敬以毋违，劳而无怨。 ”\n孔子曰：“君子教之以敬，入之以安。父母在，不远游，游必有方。 ”\n孔子曰：“君考召无诺，君子不以其所无孝。 ”\n孔子曰：“父母之年，不可不知也。一则以惧，一则以喜。 ”\n孔子曰：“君子不苟虑且，不言不信。 ”\n孔子曰：“君子之勇也，气于义。小人之勇也，果于死。”\n孔子曰：“父在，观其志也；父没，观其行也。 ”\n孔子曰：“三年无改于又父之所，可谓孝也。 ”\n孔子曰：“道如蓑 。 ”\n孔子曰：“苟非天道，人力与又能达与欤？ ”\n孔子曰：“一箪食，一勺浆，人不胜其……不胜其乐，吾不如回也。”\n孔子曰：“诗、书、礼、乐……\n孔子曰：“晏平仲祀于其先人，豚肩不掩梪豆，贤大夫也。而……也。管仲雕……而絑纮，贤大夫也。……难为上也。君子下毋颠下，上毋备上。”\n后闻君子之言，色可里于人之忠。 ”\n孔子曰：“老者有所归，壮者有所察。少者有所长。\n其生也，不食其死也。 ”\n孔子曰：“好智而不学，其敝也兔荡；好……\n其知己也。 ”\n哀公问于孔子曰：“文公与桓公孰贤？ ”\n孔子曰：“文公灭其同姓之邦，桓公兴其同姓之邦，其不如桓公乎！ ”\n宰我问德，\n孔子曰：“大德毋逾闲，小德出入可也。 ”\n孔子在陈，闻桓、僖炍燔。孔子喜。\n巫马旗曰：“子新去夫鲁，人其惑子。 ”\n孔子曰：“夫文、武犹有毁，而桓、僖如毁者也而不毁，夫天毁之也。 ”\n孔子去鲁之卫，鲁人詹因辞曰：“鲁孔丘，故鲁邦\n欤？不得，汝死乎？ ”\n孔子在陈、蔡，公夏乘归馈一櫜锦。孔子曰：“亡无食。 ”已馈，曰：“守也久不得视矣。请宿。 ”孔子曰：“亡无食也已。 ”\n公孙石问：“刑几？ ”。\n孔子曰：“天下之刑八，不孝\n孔子西遇盗于蒲，曰：“三代之既没，文在此行也。……灭斯文也欤？后死者不与于道也；天之至灭斯文欤？匡人如我何？”\n子夏将为莒？ ……\n忠交敬之礼，不可不慎也，朋友之亲以是失。 ”\n孔子曰：“至哉周德，泰伯、王季。三天下有其二，文王以服于殷。 ……\n……殷之路，服周之冕，乐则《韶》《武》，放郑，远佞……\n", "para_ids": [34, 35, 36, 37, 38, 39, 40, 41, 42, 43, 44, 45, 46, 47, 48, 49, 50, 51, 52, 53, 54, 55, 56, 57, 58, 59, 60, 61, 62, 63, 64, 65, 66, 67, 68, 69, 70, 71, 72, 73, 74, 75, 76, 77, 78, 79, 80, 81, 82, 83, 84, 85, 86, 87, 88, 89, 90, 91, 92, 93, 94, 95, 96, 97, 98, 99, 100]}
{"uid": 2, "level": "h1", "h1": "上博简", "h2": "《民之父母》", "h3": "1．1", "text": "子夏问于孔子：“《诗》曰：‘凯俤君子，民之父母’，敢问何如而可谓民之父母？”孔子答曰：“民之父母乎，必达于礼乐之源，以致‘五至’以行‘三无’，以横于天下。四方有败，必先知之，其之谓民之父母矣。”\n子夏曰：“敢问何谓‘五至’？”孔子曰：“‘五至’乎，物之所至者，志亦至焉；志之所至者，礼亦至焉；礼之所至者，乐亦至焉；乐之所至者，哀亦至焉，哀乐相生。君子以正，此之谓‘五至’。”\n子夏曰：“‘五至’既闻之矣，敢问何谓‘三无’？”孔子曰：“‘三无’乎，无声之乐，无体之礼，无服之丧。君子以此皇于天下，倾耳而听之，不可得而闻也；明目而见之，不可得而见也，而得气塞于四海矣，此之谓‘三无’。”\n子夏曰：“无声之乐，无体之礼，无服之丧，何诗是暱？”孔子曰：“善哉！商也，将可学诗矣，‘成王不敢康，夙夜其命又密’，无声之乐，‘威仪迟迟，不可选也’，无体之礼也。‘凡民有丧，匍匐救之’，无服之丧也。”子夏曰：“其在诗也，美矣！宏矣！大矣！尽于此而已乎？”\n孔子曰：“何为其然！犹有五起焉。”子夏曰：“可得而闻欤？”\n孔子曰：“无声之乐，气志不违；无体之礼，威仪逮逮；无服之丧，内恕巽悲。无声之乐，塞于四方；无体之礼，日逑月相；无服之丧，纯德同明。无声之乐，施及孙子；无体之礼，塞于四海；无服之丧，为民父母；无声之乐，气志既得；无体之礼，威仪翼翼；无服之丧，施及四国。无声之乐，气志既从；无体之礼，上下和同；无服之丧，以畜万邦。”\n子羔问于孔子曰：“三王者之作也，皆人子也，而其父贱而不足称也欤？抑亦诚天子也欤？”孔子曰：“善，尔问之也。久矣，其莫闻之。禹之母有莘氏之女也，观于伊而得之，娠三年而划于背而生，生而能言，是禹也。契之母，有娀氏之女也。游于阳台之上，有燕衔卵而措诸其前，取而吞之，娠三年而画于膺，生而呼曰：‘钦！’是契也。后稷之母，有邰氏之女也，游于玄丘之汭，终见芺干而荐之，乃见人武，履以祈祷曰：帝之武，倘使我有子，必报之。是后稷也。三王者之作也如是。”\n子羔曰：“然则三王者孰为最贤？”孔子曰：“三王者皆不如帝舜贤也。”\n子羔曰：“请问帝舜？”孔子曰：“有虞氏之乐正瞽瞍之子也。”\n子羔曰：“何故以得为帝？”孔子曰：“昔者而弗世也，善与善相受也，故能治天下，平万邦，使无有、少大、肥瘠，使皆得其社稷百姓而奉守之。尧见舜之德贤，故让之。”\n子羔曰：“尧之得舜也，舜之德则诚善欤？抑尧之德则甚明欤？”孔子曰：“均也，舜穑于童土之田，则天下归心，尧不传丹朱而举舜。”\n子羔曰：“舜何故举之童土之黎民也。孔子曰：“吾闻夫舜之幼也，敏以孝侍其亲，其父顽，母嚣，弟傲，皆欲杀舜。舜顺适不失子道，兄弟孝慈。即求，或在侧；欲杀或以文而远。尧之取舜也，从诸卉茅之中，与之言礼，悦薄不逆；与之言政，悦简而行；与之言天下事，贯昵条达；与之言乐，音啾而和，故夫舜之德其诚贤矣，播诸畎亩之中，而使君天下而称。”\n子羔曰：“如舜在今之世则何若？”孔子曰：“亦纪先王之游道。不逢明王，则亦不大使。”孔子曰：“舜其可谓受命之民矣，舜，人子也。而三天子事之。”\n鲁邦大旱，哀公谓孔子：“子不为我图之？”孔子对曰：“邦大旱，无乃失诸刑与德乎？唯正刑与德。”\n哀公曰：“庶民以我不知以说之事鬼也。若之何哉？”孔子曰：“庶民知说之事，鬼也，不知刑与德。汝无爱珪璧币帛于山川，正刑与德，以事上天，鬼神感之，大旱必止矣。公曰：“善哉。”\n孔子出，遇子贡曰：“赐尔闻巷路之言，无乃谓丘之对非欤？”子贡曰：“否，抑吾子乃重命其欤？若夫正刑与德，以事上天，此是哉。若夫无爱珪璧币帛于山川，无乃不可。”“夫山，石以为肤，木以为民，如天不雨，石将焦，木将死，其欲雨有甚于我，又必待乎命乎？夫川，水以为肤，鱼以为民，如天不雨，水将涸，鱼将死，其欲雨有甚于我，何必祠乎命乎？”\n孔子曰：“鸣呼！赐也，我告尔：命也者，君子以为文，庶民以为神。如不命，王公岂不养任粮肉哉，抑无如庶民何？”\n仲弓曰：“敢问事君。”孔子曰：“雍，古之事君者，以忠与敬，唯其难也，汝惟以其咎。”\n仲弓曰：“今之君子，愎过捍析，难以纳谏。”孔子曰：“今之君子所竭其情、尽其质者，三害近与矣。”雍，汝知者。”\n仲弓答曰：“雍也弗闻也。”孔子曰：“夫祭，至敬之本也，所以立生也，不可不慎也，夫丧至爱之卒也，所以成死也，不可不慎也；夫行践仁孝不可不慎也之。一日以善立，所学皆终；一日以不善立，所学皆崩，可不慎乎？”\n仲弓曰：“今之君子使人，不尽其悦早使不行，绥上下相报以忠，则民欢承教，害者不问民务。”孔子曰：“善哉，闻乎是以教矣，君饪。”\n孔子曰：“唯政者，正也。夫子唯有与，汝独正之，岂不有枉也。”\n仲季桓子使仲弓为宰，仲弓以告孔子，孔子曰：“季氏与闻之，夫季氏，河东之盛家也，亦使雍也从于宰夫之后，雍也童愚，恐贻吾子忧，愿因吾子而治。”\n孔子曰：“雍汝以行矣，为之众谋汝。”\n仲弓曰：“敢问为政何先？也定，不及其成。独独狷人，难为从正。”\n孔子无自惰也。昔三代之明王有四海之内，犹来老老慈幼，先有司，举贤才，宥过与罪。政之始也。\n仲弓曰：“若夫老老慈幼，既闻命矣。夫先有司为之如何？”仲尼曰：“夫民安旧而重迁有成，是故有司不可不先也。”\n仲弓曰：“雍也不敏，虽有贤才，弗知举也。敢问举才如之何？”仲尼：“夫贤才不可弇也。举尔所知，尔所不知，人其舍之者。”\n仲弓曰：“宥过赦罪，则民可畜子有臣万人，导汝思老齐家，夫服之缓，弛而逊力之。虽有孝德，其仲尼山有崩，川有竭，日月星辰犹佐，民亡不有过，贤者宜顺之至者，教而使之，君子亡所狷人。今汝相夫中弓刑政不缓，德教不倦。”\n仲弓曰：“若此三者，闻命矣，敢问道民兴德如何？”\n孔子曰：“申之\n孔子见于鲁公，公问之曰：“敢问相邦？”孔子答曰：“夫先民事以，人，可谓相邦矣。”\n公曰：“敢问民事？”孔子曰：“先其欲，备其强，共其患，静以待时。时出故，故出事，事出政，政无忘所始。使民以时，则民有所劝：农夫勤于耕，以实官仓；百工勤于事，以实府库；庶民勤于四肢之艺，以儒军旅；商贾勤于市，以实收敛。夫顺民时以劝之如此者，岂非明君所以修民事而相邦哉？”\n孔子退，告子贡曰：“吾见于君，不问有邦之道，而问相邦之道，不亦谦乎？”\n子贡曰:“吾子之答也何如？”孔子曰:“如讯。”\n季康子问于孔子曰：“肥，役有司之后，一不知民务之安在，唯子之贻羞。请问：君子之从事者于民之上，其大务何若？”孔子对曰：“仁之以德，此君子之大务也。”\n康子曰：“请问何谓‘仁之以德’？”孔子曰：“君子在民之上，执民之中，施教于百姓，而民不厌焉，是君子之耻也。是故，君子玉其言而展其行，敬成其德以临民，民望其道而服焉，此之谓‘仁之以德’。且管仲有言曰：‘君子恭则逊，骄则侮，备言多难，衰言则赣，导民唯度，不欲。’”\n曰：“齐人之语，宁服肥耶？”孔子曰：“丘闻之孟之侧曰：‘夫书者，以著君子之德也。夫诗也者，以志君子之志。夫义者，以谨君子之行也。君子涉之，小人观之；君子敬成其德，小人如寐持之以为己哉。’子又焉闻而嫌之哉？” 孔子始以礼遇焉，康子疑其言，乃以直言相报。\n康子初无以对。有顷，乃曰：“然此非肥所闻也。葛㓹今语肥也以处邦家之术曰：‘君子不可以不强：不强则不立；不立则民轻之。不可以不严：不严则不威，不威则民陵之。无信炫增，因邦之所贤而与之。大罪杀之，减罪刑之，小罪罚之。苟能固守而行之，民必服矣。’故子以此言为奚如？”孔子曰：“由丘观之，则微言也已。且夫则今之先人，世三代之传史，岂敢不以其先人之传志告？”\n康子曰：“然其主人亦曰‘古之为邦者必以此’。”孔子曰：“言则美矣，然异于丘之所闻。丘闻之臧文仲有言曰：‘君子强则遗，威则民不尊，严则失众，猛则无亲，好刑则不祥，好杀则作乱。’是故贤人之居邦家也，夙兴夜寐，辟端以比，民之勉美弃恶如归。慎小以合大，疏言而密守之。无禁远，无诣迩；恶人勿陷，好人勿贵，求民以辟。大罪则赦之以刑，减罪则赦之以罚，小则訾 之。凡欲勿尚，凡失勿危，各也。且夫仁之，则百姓劝勉，事皆得其权；而强之，则邦有奸动，百姓送之以乱。夫仁之以德者，树艺五谷，养育六畜，肥民则安，瘠民不树。是故贤人大于邦而有劬心，能为威焉，而刑罚不用也。强之以刑者，则灭速无恒哉！后之世比乱，邦相威毁，众必恶善，贤人深居。是故夫迫邦甚难，民乃多恶矣。”\n康子曰：“无乃肥之闻之也是差乎？固如，吾子之疏肥也！ ”孔子乃辞曰：“子之言也已重。丘也闻君子之以德为务者，因古典礼而彰之，无逆百事，皆请行之。则百姓安焉；作而承之，则邦有穫。先人之所善，亦善之；先人之所事，亦事之，然则邦。先人之所恶勿事，先人之所废勿起，然则民格不善。敉父兄子弟而拯救之，则民有，然后之以，无难。无忘姑姊妹而远敬之，则民有礼，然后奉之以中，纯当其曲以成之。然则邦平而民柔矣。此君子从事者之所适陶冶也。 ”\n颜渊侍于夫子。夫子曰：“回，君子为礼，以依于仁。”颜渊作而答曰：“回不敏，弗能少居也。”\n夫子曰：“坐，吾语汝。言之而不义，口勿言也；视之而不义，目勿视也；听之而不义，耳勿听也；动而不义，身无动焉。”\n颜渊退，数日不出。门人问之曰：“吾子何其瘠也？”曰：“然，吾观闻言于夫子，欲行之不能，欲去之而不可，吾是以瘠也。”\n颜渊侍于夫子。夫子曰：“回，独智，人所恶也；独贵，人所恶也；独富，人所恶也。”颜渊起，避席曰：“敢问何谓也？”\n夫子曰：“智而信危，斯人欲其智也；贵而能让，斯人欲其长贵也；富而分贱，斯人欲其富也。……”\n凡色无爱、无佻、无诈、无惰。\n无倪视，无侧睇，凡目无逆，定视是求。\n无唠无呔，听之盏拾，称其众寡。\n无有柔数，无有首诈，直很而谛。\n肩无糜、无扁，身无倨、无倾，行无蹶、无摇，足无伦、无高。\n其在廷则欲济济，其在堂则欲齐齐。……\n行人子羽问于子贡曰：“仲尼与吾子产孰贤？”子贡曰：“夫子治十室之邑亦乐，治万室之邦亦乐。然则夫子贤于子产矣。”\n“与禹孰贤？”子贡曰：“禹治天下之川以为己名；夫子治诗、书，亦以己名。然则贤于禹也。”\n“与舜孰贤？”子贡曰：“舜君天下；夫子。然则贤于舜也。”\n夫子闻之，曰：“赐不吾知也。夙兴夜寐，以求闻……”\n昔者仲尼箴徒三人，悌徒五人，玩嬉之徒人。 …… 侍坐。 …… 或问曰：“…… 者，可略而告也？”子曰：“小子，听余言：登年不恒至，寿老不复壮，贤者急于；不肖者。今，从，吾子皆能有待乎？君子道昭然，则夫二三子者，，者，皆可以为诸侯相矣。东西南北，不寄 。”\n子路曰：“由闻诸夫子：‘有道则见，无道则隐。’今乃谓此，何？”子曰：“昔者汤得伊尹以为天子，汝弗知也乎，由？夫以众犯难，以亲受禄，劳以成事，殷以处官，仕治以力。鼎俎以就人，不曲防以去人。”\n子曰：“君子无所不足，无所有余。盖正己而不求于人，则可以出而仕矣。”\n弟子或问曰：“若夫出而事君长，蘧伯玉止乎，子惇惇如也其听。子路往乎，子谔谔如也如门。夫何择焉？”子曰：“贫贱而不约者，吾见之矣；富贵而不骄者，吾闻而未之见也。轻禄而不仕，吾见之矣；仕而弗受者，吾闻而未之见也。” 子曰：“人而不临，犹让临也。临而无以先之，亦不若不临。”\n子路曰：“非明主而受其禄，仁之有？”子曰：“赖乎其下，不折其枝；食其贵，不毁其器。君将用汝，何患于折毁？欲仁而得仁，言而守信可也。吾未见諦而信者，未见善事人而爱者。今之世难？無明王，而亦或有贤主焉。则？虽霸而弗王，善矣。夫焉能王人，由？”\n子过曹，颜渊驭，至老丘。有农植其槈而歌焉，子据乎轼而听之，其声如、如也。子曰：“回，听之！是亡国之风也，乱节而哀声。曹之丧，其必此乎？回！”\n子叹曰：“呜！莫我知也夫！”\n子游曰：“有地之谓也乎？”子曰：“偃，吾语汝。君子有夫行也，求为之言；有夫言也，求为之行。言行相近，然后君子。”\n子曰：“回，来，吾告汝，其识诸乎！虽多闻而不友贤，其所行道焉终？” 子曰：“寡闻则孤，寡见则肆。多闻则惑，多见则 。君子，而，则。”\n子曰：“延陵季子，其天民也乎？生而不因其俗。吴人生十年  而禓袒，俑  乎其膺，延陵季子矫而弗受。延陵季子，其天民也乎？”\n子贡问曰：“何如则可以谓仁矣？”子曰：“吾闻父母之丧，食肉如饭土，饮酒如啜水，信乎？”\n子贡曰：“莫亲乎父母，死不顾生。可言乎？其信也。”子曰：“孝乎父母，以汎爱于众而也，此之谓仁。”\n宰我问君子。子曰：“予，如能慎始与终，斯善矣。为君子乎？未，汝安能也？”\n……子曰：“巧言令色，未可谓仁也。诸其言，而不可……”\n子见季桓子。桓子曰：“斯闻之：盖贤者，是能亲仁；亲仁者，是能行圣人之道。如夫亲仁、行圣人之道，则斯不足，岂敢望之？如夫见人不厌，问礼不倦，则斯中心乐之。”夫子曰：“士不亲仁，而博闻其词於远人乎？夫士，品物不穷，君子流其观焉。品物备矣，而无成德，则亲诸民。夫民。君子恒以乐福，由肆四方之位以勤。君子睹之以其所睹，听之以其所欲。智不行，疑不 ，兼  以己兼 。此民之所以辅君子之德者。君子德已而立师保，慎其礼乐，尊其心志。此君子之所以养民之术也。”\n桓子曰：“士之所处，可名而知欤？”夫子曰：“吾闻之：唯  仁人其物；邪伪之民，亦以其物。审二道者，以观於民，虽有过 ，弗远矣。”\n桓子曰：“二道者可得闻欤？”夫子曰：“言即至矣，虽吾子勿问，固将以告。仁人之道，衣服必中，容貌不求异于人。不笃也，亦不戝与也。亲有此貌也，而无以合者侥矣。虽非仁人，仍不失为君子也。夫如是者，为礼以使其下，为信以事其上，仁其如此也。上唯道知，无不乱矣。是故备道之子，行勉，弗示也；语验，弗示也，服丽 ，弗示也；似仁者也。如此者，焉与之处而察问其所学之先后。所学由仁欤？盖君子听之。”\n桓子曰：“如夫仁人之未察其行为，则既已闻命矣。如夫邪民之行，可得而闻欤？”夫子曰：“已矣乎！夫邪伪之民，不为信以事其上，而好伐能以诬之也。” 忧怀 维聚，仰天而叹曰：“役不奉亡，不味酒肉，不食五谷，择处危岸，岂不难乎？噫，邪民之行也！好假  美以为荣 也。此与仁人式者也。夫邪伪之民，其术多方。如悉言之，则恐久吾子。”\n桓子曰：“斯不佞，吾子悉言之，犹恐弗知，况其如微言之乎？”夫子曰：“邪伪之民，衣服好，皆求异于人。辇戝兴，道谬淫言，不当其所，皆同其，此邪民也。行年弥久，问学不察，不依其行板，恭哀与兼，此邪民也。色不察，出言不忌，见于君子，大为无摄，此邪民也。夫君子是察，求之于中，此以不惑，而民道之。”\n颜渊问于孔子曰：“敢问君子之入事也有道乎？”孔子曰：“有。”\n颜渊曰：“敢问何如？”孔子曰：“敬有道而先有司，老老而慈幼，慤约而收贫。禄不足则请，有余则辞。敬有道，所以为援也；先有司，所以得情也；老老而慈幼，所以虑仁也；慤约而收贫，所以取靓也。禄不足则请，有余则辞，所以期信也。盖君子之入事也如此矣。”\n颜渊曰：“君子之入事也，既既闻命矣，敢问君子之入教也有道乎？”孔子曰：“有。”\n颜渊曰：“敢问何如？”孔子曰：“修身以先之，则民莫不从矣；前之以博爱，则民莫遗亲矣；导之以俭，则民知足矣；前之以让，则民不争矣；又由而教之以能，贱不肖而远之，则民知禁矣。如进者劝行，退者知禁，则其于教也不远矣。”\n颜渊曰：“君子之入教也，回既闻命矣，敢问致名？”孔子曰：“德成则名至矣，名至必卑身。身治，大则禄富爵贵而名声章明，小则而。君子让而得之，小人争而失之。而，先处也；而，先处也；素行而信，先处也；贫而安乐，先处仁也。君子，也。示，则勤而无欲得焉；，则而无欲焉。如此则富贵或在兹之内矣。庸言之信，庸行之敬；有所有余而不敢尽之，有所不足而不敢弗勉。如此则贫贱必不在兹之内矣。”\n颜渊乃出，以告。曰：“善哉言乎！君子哉问！……”\n齐侯使史蒥为臣，史蒥以告夫子曰：“公使蒥为臣，蒥也不敏，不知所措，愿请益于夫子。”夫子曰：“善哉！臣事之若己父，则君将之以其子。子，其身之贰也。今使子师之、君之、泽之，慎矣。夫既以为其身之贰，则可以行事而治邦家矣。”\n史蒥曰：“如何得民心？”夫子曰：“恒取同古，教于始乎哉！始得可人而举之，仁援仁而进之，不仁人弗得进矣。始得不可人而举之，不仁人乃进矣。且民氓不可侮。众之所植，莫之能废也；众之所废，莫之能竖也。子以是视之，不其难与言也？且夫仁爱以先之，神而化之，何从而不敬？子亦是之测！”\n史蒥曰：“何谓神？何谓敬？”夫子曰：“敬也者，瞻人之颜色而为之化，视其所欲而为之动，此不亦神乎？既而从之以八禁，所以治邦家也。”\n史蒥曰：“何谓八？”夫子曰：“纳邪伪、幽色、举酒、大钟鼎、美宫室、驱骋、田猎、举狱讼，此所以失邦家也，不可以弗戒。子之事行，百姓得其利，邦家以夷；子之事不行，百姓被其害，邦家以败。成败之机，在于何以先民之道，子其图之！”\n史蒥曰：“蒥也，故齐邦敝吏之子，无如图也。闻子之言大惧，不识所为。”夫子曰：“善哉！临事而惧，希不成事！子信能行其事而无危其邦家，则能贵于禹汤，禹汤则学。自始有民以来，未或能再立于地之上，一或不免有过。不恐不惧，不亦难乎？”\n", "para_ids": [101, 102, 103, 104, 105, 106, 107, 108, 109, 110, 111, 112, 113, 114, 115, 116, 117, 118, 119, 120, 121, 122, 123, 124, 125, 126, 127, 128, 129, 130, 131, 132, 133, 134, 135, 136, 137, 138, 139, 140, 141, 142, 143, 144, 145, 146, 147, 148, 149, 150, 151, 152, 153, 154, 155, 156, 157, 158, 159, 160, 161, 162, 163, 164, 165, 166, 167, 168, 169, 170, 171, 172, 173, 174, 175, 176, 177, 178, 179, 180, 181, 182, 183, 184, 185, 186]}
{"uid": 3, "level": "h1", "h1": "定县汉简", "h2": "《儒家者言》", "h3": "1．1", "text": "曰：“明主有三惧，一曰不闻其过；二曰得志如恐不能行\n子贡问孔子曰：“赐为人下，如不知为下。”孔子曰：“为人下者其犹士乎？种得五谷焉，撅之得甘泉焉，草木植禽兽伏焉，生人立焉，死人入焉。多其言。为人下者，其犹土乎？\n曾折援木击曾子者，参得罪夫子夫子，得毋病乎退而就曰：参来勿内也。”曾子自之未尝可得也。小箠则待笞，大怒立，而不去杀身以父之民与杀天子之民者，其罪\n伐陈，西门，因使其降民修之二人子曰丘也\n桓公谓管仲曰：“诸侯管仲对曰：不出境。”桓公今予不道割燕君之所至如。 诸\n渔者曰：“天暑而得鬻之不，思将祭之乎？”孔子曰\n闲处，喟然叹曰：“铜鞮柏华者，周公旦摄天下之政，也。夫有道乃无下于天下哉！\n于大庙，右阶之前，有铜其口，如铭其背曰：“戒之戒之之为人也多，言多过，多事多患也。\n齐景公问子贡曰：“子谁师乎。”子贡也。公曰：子知其圣长，皆曰高，高几何，\n襄子问仲尼曰：“先生行见意先生之道固不通乎？”仲襄子见子路曰：“吾尝问先生，先生不对即隐也，隐安得为仁者不知得为圣？”子路曰：“今天下之鸣钟如冲之以梃\n子曰：“犊主泽鸣，晋国之贤闻君子重伤\n子匡，简子欲杀阳虎，孔子似之孔子。孔子舍。子路怒奋戟欲下。子止之曰：“何仁义之不意诗书不习，礼乐不修，则是丘之罪阳虎如为阳虎，则是非丘\n君子道四，强于行，弱于辞\n何？仲尼曰：“新交取亲\n路行辞于孔，孔子曰：“赠若以车乎？言乎？”子路请以言，孔子曰：“不强不\n曾子有疾，公猛义往问之。曾子言曰：“鸟之将死也，必有悲声；君子将卒也，也。”曾子立志则贪欲之心止则怠隋慢易之节止。君子\n张罔者，四面张，如祝之者四方来者，皆丽予。欲左者左欲右者右欲高者高者下，请受其犯命者，汉陭之，之曰：“汤之德及禽兽矣，故吾四十余国来服\n于鲁如趋受玉臣敢不趋乎君之受敝卑，臣敢\n故人主孝，则名天下誉矣；人臣孝则事君忠，处置之，子不敢撅也。父母全之，子不敢父母全而生之\n子恶言不出于口，蕠言不反于己\n肤，受诸父母，曾子何谓身体发肤，弗敢毁伤？ ”曰：“乐正子毁伤，父不子也，士不友也，尊荣无忧子道，如此可谓孝教之，所由曰孝经之。且夫为人子，亲死然后事\n也。”子路曰：“然。愿闻成人。”孔子曰何以为成人哉？ ”子路曰：“由孔子曰：“由其可以\n林放问礼\n问告朔\n", "para_ids": [187, 188, 189, 190, 191, 192, 193, 194, 195, 196, 197, 198, 199, 200, 201, 202, 203, 204, 205, 206, 207, 208, 209, 210]}
{"uid": 4, "level": "h1", "h1": "《论语》", "h2": "《学而》第一", "h3": "1．1", "text": "子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”\n有子曰：“其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为人之本与！”\n子曰：“巧言令色，鲜矣仁！”\n曾子曰：“吾日三省吾身：为人谋而不忠乎？与朋友交而不信乎？传不习乎？”\n子曰：“道千乘之国，敬事而信，节用而爱人，使民以时。”\n子曰：“弟子入则孝，出则悌，谨而信，汎爱众，而亲人。行有馀力，则以学文。”\n子夏曰：“贤贤易色；事父母，能竭其力；事君，能致其身；与朋友交，言而有信。虽曰未学，吾必谓之学矣。”\n子曰：“君子不重则不威；学则不固。主忠信。无友不如己者。过则勿惮改。”\n曾子曰：“慎终追远，民德归厚矣。”\n子禽问于子贡曰：“夫子至于是邦也，必闻其政，求之与？抑与之与？”子贡曰：“夫子温、良、恭、俭、让以得之。夫子之求之也，其诸异乎人之求之与？”\n子曰：“父在，观其志；父没，观其行；三年无改于父之道，可谓孝矣。”\n有子曰：“礼之用，和为贵。先王之道，斯为美；小大由之。有所不行，知和而和，不以礼节之，亦不可行也。”\n有子曰：“信近于义，言可复也。恭近于礼，远耻辱也。因不失其亲，亦可宗也。”\n子曰：“君子食无求饱，居无求安，敏于事而慎于言，就有道而正焉，可谓好学也已。”\n子贡曰：“贫而无谄，富而无骄，何如？”子曰：“可也；未若贫而乐道，富而好礼者也。”\n子贡曰：“《诗》云：‘如切如磋，如琢如磨。’其斯之谓与？”子曰：“赐也，始可与言《诗》已矣，告诸往而知来者。”\n子曰：“不患人之不己知，患不知人也。”\n子曰：“为政以德，譬如北辰，居其所而众星共之。”\n子曰：“《诗》三百，一言以蔽之，曰：‘思无邪。’”\n子曰：“道之以政，齐之以刑，民免而无耻；道之以德，齐之以礼，有耻且格。”\n子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不踰矩。”\n孟懿子问孝。子曰：“无违。”\n樊迟御，子告之曰：“孟孙问孝于我，我对曰：‘无违。’”樊迟曰：“何谓也？”子曰：“生，事之以礼；死，葬之以礼，祭之以礼。”\n孟武伯问孝。子曰：“父母唯其疾之忧。”\n子游问孝。子曰：“今之孝者，是谓能养。至于犬马，皆能有养；不敬，何以别乎？”\n子夏问孝。子曰：“色难。有事，弟子服其劳；有酒食，先生馔，曾是以为孝乎？”\n子曰：“吾与回言终日，不违，如愚。退而省其私，亦足以发，回也不愚。”\n子曰：“视其所以，观其所由，察其所安。人焉廋哉？人焉廋哉？”\n子曰：“温故而知新，可以为师矣。”\n子曰：“君子不器。”\n子贡问君子。子曰：“先行其言而后从之。”\n子曰：“君子周而不比，小人比而不周。”\n子曰：“学而不思则罔，思而不学则殆。”\n子曰：“攻乎异端，斯害也已。”\n子曰：“由！诲女知之乎！知之为知之，不知为不知，是知也。”\n子张学干禄。子曰：“多闻阙疑，慎言其馀，则寡尤；多见阙殆，慎行其馀，则寡悔。言寡尤，行寡悔，禄在其中矣。”\n哀公问曰：“何为则民服？”孔子对曰：“举直错诸枉，则民服；举枉错诸直，则民不服。”\n季康子问：“使民敬、忠以劝，如之何？”子曰：“临之以庄，则敬；孝慈，则忠；举善而教不能，则劝。”\n或谓孔子曰：“子奚不为政？”子曰：“《书》云：‘孝乎惟孝，友于兄弟，施于有政。’是亦为政，奚其为为政？”\n子曰：“人而无信，不知其可也。大车无輗，小车无軏，其何以行之哉？”\n子张问：“十世可知也？”子曰：“殷因于夏礼，所损益，可知也；周因于殷礼，所损益，可知也。其或继周者，虽百世可知也。”\n子曰：“非其鬼而祭之，谄也。见义不为，无勇也。”\n孔子谓季氏，“八佾舞于庭，是可忍也，孰不可忍也？”\n三家者以《雍》彻。子曰：“‘相维辟公，天子穆穆’，奚取于三家之堂？”\n子曰：“人而不仁，如礼何？人而不仁，如乐何？”\n林放问礼之本。子曰：“大哉问！礼，与其奢也，宁俭；丧，与其易也，宁戚。”\n子曰：“夷狄之有君，不如诸夏之亡也。”\n季氏旅于泰山。子谓冉有曰：“女弗能救与？”对曰：“不能。”子曰：“呜呼！曾谓泰山不如林放乎？”\n子曰：“君子无所争。必也射乎！揖让而升，下而饮。其争也君子。”\n子夏问曰：“‘巧笑倩兮，美目盼兮，素以为绚兮。’何谓也？”子曰：“绘事后素。”\n曰：“礼后乎？”子曰：“起予者商也！始可与言《诗》已矣。”\n子曰：“夏礼，吾能言之，杞不足征也；殷礼，吾能言之，宋不足征也。文献不足故也。足，则吾能征之矣。”\n子曰：“禘自既灌而往者，吾不欲观之矣。”\n或问禘之说。子曰：“不知也；知其说者之于天下也，其如示诸斯乎！”指其掌。\n祭如在，祭神如神在。子曰：“吾不与祭，如不祭。”\n王孙贾问曰：“‘与其媚于奥，宁媚于灶’，何谓也？”子曰：“不然；获罪于天，无所祷也。”\n子曰：“周监于二代，郁郁乎文哉！吾从周。”\n子入太庙，每事问。或曰：“孰谓鄹人之子知礼乎？入太庙，每事问。”子闻之，曰：“是礼也。”\n子曰：“射不主皮，为力不同科，古之道也。”\n子贡欲去告朔之饩羊。子曰：“赐也！尔爱其羊，我爱其礼。”\n子曰：“事君尽礼，人以为谄也。”\n定公问：“君使臣，臣事君，如之何？”孔子对曰：“君使臣以礼，臣事君以忠。”\n子曰：“《关雎》、乐而不淫，哀而不伤。”\n哀公问社于宰我。宰我对曰：“夏后氏以松，殷人以柏，周人以栗，曰，使民战栗。”子闻之，曰：“成事不说，遂事不谏，既往不咎。”\n子曰：“管仲之器小哉！”\n或曰：“管仲俭乎？”曰：“管氏有三归，官事不摄，焉得俭？”\n“然则管仲知礼乎？”曰：“邦君树塞门，管氏亦树塞门。邦君为两君之好，有反坫，管氏亦有反坫。管氏而知礼，孰不知礼？”\n子语鲁大师乐，曰：“乐其可知也：始作，翕如也；从之，纯如也，皦如也，绎如也，以成。”\n仪封人请见，曰：“君子之至于斯也，吾未尝不得见也。”从者见之。出曰：“二三子何患于丧乎？天下之无道也久矣，天将以夫子为木铎。”\n子谓《韶》，“尽美矣，又尽善也。”谓《武》，“尽美矣，未尽善也。”\n子曰：“居上不宽，为礼不敬，临丧不哀，吾何以观之哉？”\n子曰：“里仁为美。择不处仁，焉得知？”\n子曰：“不仁者不可以久处约，不可以长处乐。仁者安仁，知者利仁。”\n子曰：“唯仁者能好人，能恶人。”\n子曰：“苟志于仁矣，无恶也。”\n子曰：“富与贵，是人之所欲也；不以其道得之，不处也。贫与贱，是人之所恶也；不以其道得之，不去也。君子去仁，恶乎成名？君子无终食之间违仁，造次必于是，颠沛必于是。”\n子曰：“我未见好仁者、恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。”\n子曰：“人之过也，各于其党。观过，斯知人矣。”\n子曰：“朝闻道，夕死可矣。”\n子曰：“士志于道，而耻恶衣恶食者，未足与议也。”\n子曰：“君子之于天下也，无适也，无莫也，义之与比。”\n子曰：“君子怀德，小人怀土；君子怀刑，小人怀惠。”\n子曰：“放于利而行，多怨。”\n子曰：“能以礼让为国，于从政乎何有？不能以礼让为国，如礼何？”\n子曰：“不患无位，患所以立。不患莫己知，求为可知也。”\n子曰：“参乎！吾道一以贯之。”曾子曰：“唯。”\n子出，门人问曰：“何谓也？”曾子曰：“夫子之道，忠恕而已矣。”\n子曰：“君子喻于义，小人喻于利。”\n子曰：“见贤思齐焉，见不贤而内自省也。”\n子曰：“事父母几谏，见志不从，又敬不违，劳而不怨。”\n子曰：“父母在，不远游，游必有方。”\n子曰：“三年无改于父之道，可谓孝矣。”\n子曰：“父母之年，不可不知也。一则以喜，一则以惧。”\n子曰：“古者言之不出，耻躬之不逮也。”\n子曰：“以约失之者鲜矣。”\n子曰：“君子欲讷于言而敏于行。”\n子曰：“德不孤，必有邻。”\n子游曰：“事君数，斯辱矣；朋友数，斯疏矣。”\n子谓公冶长，“可妻也。虽在缧絏之中，非其罪也。”以其子妻之。\n子谓南容，“邦有道，不废；邦无道，免于刑戮。”以其兄之子妻之。\n子谓子贱，“君子哉若人！鲁无君子者，斯焉取斯？”\n子贡问曰：“赐也何如？”子曰：“女、器也。”曰：“何器也？”曰：“瑚琏也。”\n或曰：“雍也仁而不佞。”子曰：“焉用佞？御人以口给，屡憎于人。不知其仁，焉用佞？”\n子使漆彫开仕。对曰：“吾斯之未能信。”子说。\n子曰：“道不行，乘桴浮于海。从我者，其由与？”子路闻之喜。子曰：“由也好勇过我，无所取材。”\n孟武伯问：“子路仁乎？”子曰：“不知也。”又问。子曰：“由也，千乘之国，可使治其赋也，不知其仁也。”\n“求也何如？”子曰：“求也，千室之邑，百乘之家，可使为之宰也，不知其仁也。”\n“赤也何如？”子曰：“赤也，束带立于朝，可使与宾客言也，不知其仁也。”\n子谓子贡曰：“女与回也孰愈？”对曰：“赐也何敢望回？回也闻一以知十，赐也闻一以知二。”子曰：“弗如也；吾与女弗如也。”\n宰予昼寝。子曰：“朽木不可雕也，粪土之墙不可杇也；于予与何诛？”子曰：“始吾于人也，听其言而信其行；今吾于人也，听其言而观其行。于予与改是。”\n子曰：“吾未见刚者。”或对曰：“申枨。”子曰：“枨也慾，焉得刚？”\n子贡曰：“我不欲人之加诸我也，吾亦欲无加诸人。”子曰：“赐也，非尔所及也。”\n子贡曰：“夫子之文章，可得而闻也；夫子之言性与天道，不可得而闻也。”\n子路有闻，未之能行，唯恐有闻。\n子贡问曰：“孔文子何以谓之‘文’也？”子曰：“敏而好学，不耻下问，是以谓之‘文’也。”\n子谓子产，“有君子之道四焉：其行己也恭，其事上也敬，其养民也惠，其使民也义。”\n子曰：“晏平仲善与人交，久而敬之。”\n子曰：“臧文仲居蔡，山节藻棁，何如其知也？”\n子张问曰：“令尹子文三仕为令尹，无喜色；三已之，无愠色。旧令尹之政，必以告新令尹。何如？”子曰：“忠矣。”曰：“仁矣乎？”曰：“未知；焉得仁？”\n“崔子弑齐君，陈文子有马十乘，弃而违之。至于他邦，则曰，‘犹吾大夫崔子也。’违之。之一邦，则又曰：‘犹吾大夫崔子也。’违之。何如？”子曰：“清矣。”曰：“仁矣乎？”曰：“未知；焉得仁？”\n季文子三思而后行。子闻之，曰：“再，斯可矣。”\n子曰：“甯武子，邦有道，则知；邦无道，则愚。其知可及也，其愚不可及也。”\n子在陈，曰：“归与！归与！吾党之小子狂简，斐然成章，不知所以裁之。”\n子曰：“伯夷、叔齐不念旧恶，怨是用希。”\n子曰：“孰谓微生高直？或乞醯焉，乞诸其邻而与之。”\n子曰：“巧言、令色、足恭，左丘明耻之，丘亦耻之。匿怨而友其人，左丘明耻之，丘亦耻之。”\n颜渊季路侍。子曰：“盍各言尔志？”子路曰：“愿车马衣裘与朋友共，敝之而无憾。”颜渊曰：“愿无伐善，无施劳。”子路曰：“愿闻子之志。”子曰：“老者安之，朋友信之，少者怀之。”\n子曰：“已矣乎！吾未见能见其过而内自讼者也。”\n子曰：“十室之邑，必有忠信如丘者焉，不如丘之好学也。”\n子曰：“雍也可使南面。”\n仲弓问子桑伯子。子曰：“可也简。”\n仲弓曰：“居敬而行简，以临其民，不亦可乎？居简而行简，无乃大简乎？”子曰：“雍之言然。”\n哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣，今也则亡，未闻好学者也。”\n子华使于齐，冉子为其母请粟。子曰：“与之釜。”\n请益。曰：“与之庾。”\n冉子与之粟五秉。\n子曰：“赤之适齐也，乘肥马，衣轻裘。吾闻之也：君子周急不继富。”\n原思为之宰，与之粟九百，辞。子曰：“毋以与尔邻里乡党乎？”\n子谓仲弓曰：“犂牛之子骍且角，虽欲勿用，山川其舍诸？”\n子曰：“回也，其心三月不违仁，其馀则日月至焉而已矣。”\n季康子问：“仲由可使从政也与？”子曰：“由也果，于从政乎何有？”\n曰：“赐也可使从政也与？”曰：“赐也达，于从政乎何有？”\n曰：“求也可使从政也与？”曰：“求也艺，于从政乎何有？”\n季氏使闵子骞为费宰。闵子骞曰：“善为我辞焉！如有复我者，则吾必在汶上矣。”\n伯牛有疾，子问之，自牖执其手，曰：“亡之，命矣夫！斯人也而有斯疾也！斯人也而有斯疾也！”\n子曰：“贤哉回也！一箪食，一瓢饮，在陋巷，人不堪其忧，回也不改其乐。贤哉回也！”\n冉求曰：“非不说子之道，力不足也。”子曰：“力不足者，中道而废。今女画。”\n子谓子夏曰：“女为君子儒！无为小人儒！”\n子游为武城宰。子曰：“女得人焉耳乎？”曰：“有澹台灭明者，行不由径，非公事，未尝至于偃之室也。”\n子曰：“孟之反不伐，奔而殿，将入门，策其马，曰：‘非敢后也，马不进也。’”\n子曰：“不有祝鮀之佞，而有宋朝之美，难乎免于今之世矣。”\n子曰：“谁能出不由户？何莫由斯道也？”\n子曰：“质胜文则野，文胜质则史。文质彬彬，然后君子。”\n子曰：“人之生也直，罔之生也幸而免。”\n子曰：“知之者不如好之者，好之者不如乐之者。”\n子曰：“中人以上，可以语上也；中人以下，不可以语上也。”\n樊迟问知。子曰：“务民之义，敬鬼神而远之，可谓知矣。”\n问仁。曰：“仁者先难而后获，可谓仁矣。”\n子曰：“知者乐水，仁者乐山。知者动，仁者静。知者乐，仁者寿。”\n子曰：“齐一变，至于鲁；鲁一变，至于道。”\n子曰：“觚不觚，觚哉！觚哉！”\n宰我问曰：“仁者，虽告之曰，‘井有仁焉。’其从之也？”子曰：“何为其然也。君子可逝也，不可陷也；可欺也，不可罔也。”\n子曰：“君子博学于文，约之以礼，亦可以弗畔矣夫！”\n子见南子，子路不说。夫子矢之曰：“予所否者，天厌之！天厌之！”\n子曰：“中庸之为德也，其至矣乎！民鲜久矣。”\n子贡曰：“如有博施于民而能济众，何如？可谓仁乎？”子曰：“何事于仁！必也圣乎！尧、舜其犹病诸！夫仁者，己欲立而立人，己欲达而达人。能近取譬，可谓仁之方也已。”\n子曰：“述而不作，信而好古，窃比于我老彭。”\n子曰：“默而识之，学而不厌，诲人不倦，何有于我哉？”\n子曰：“德之不修，学之不讲，闻义不能徙，不善不能改，是吾忧也。”\n子之燕居，申申如也，夭夭如也。\n子曰：“甚矣吾衰也！久矣吾不复梦见周公！”\n子曰：“志于道，据于德，依于仁，游于艺。”\n子曰：“自行束修以上，吾未尝无诲焉。”\n子曰：“不愤不启，不悱不发。举一隅不以三隅反，则不复也。”\n子食于有丧者之侧，未尝饱也。\n子于是日哭，则不歌。\n子谓颜渊曰：“用之则行，舍之则藏，唯我与尔有是夫！”\n子路曰：“子行三军，则谁与？”\n子曰：“暴虎冯河，死而无悔者，吾不与也。必也临事而惧，好谋而成者也。”\n子曰：“富而可求也，虽执鞭之士，吾亦为之。如不可求，从吾所好。”\n子之所慎：斋、战、疾。\n子在齐闻《韶》，三月不知肉味，曰：“不图为乐之至于斯也。”\n冉有曰：“夫子为卫君乎？”子贡曰：“诺；吾将问之。”\n入，曰：“伯夷、叔齐何人也？”曰：“古之贤人也。”曰：“怨乎？”曰：“求仁而得仁，又何怨？”\n出，曰：“夫子不为也。”\n子曰：“饭疏食饮水，曲肱而枕之，乐亦在其中矣。不义而富且贵，于我如浮云。”\n子曰：“加我数年，五十以学，亦可以无大过矣。”\n子所雅言，《诗》、《书》、执礼，皆雅言也。\n叶公问孔子于子路，子路不对。子曰：“女奚不曰，其为人也，发愤忘食，乐以忘忧，不知老之将至云尔。”\n子曰：“我非生而知之者，好古，敏以求之者也。”\n子不语：怪、力、乱、神。\n子曰：“三人行，必有我师焉，择其善者而从之，其不善者而改之。”\n子曰：“天生德于予，桓魋其如予何？”\n子曰：“二三子以我为隐乎？吾无隐乎尔。吾无行而不与二三子者，是丘也。”\n子以四教：文、行、忠、信。\n子曰：“圣人，吾不得而见之矣；得见君子者，斯可矣。”\n子曰：“善人，吾不得而见之矣；得见有恒者，斯可矣。亡而为有，虚而为盈，约而为泰，难乎有恒矣。”\n子钓而不纲，弋不射宿。\n子曰：“盖有不知而作之者，我无是也。多闻，择其善者而从之；多见而识之；知之次也。”\n互乡难与言，童子见，门人惑。子曰：“与其进也，不与其退也，唯何甚？人絜己以进，与其絜也，不保其往也。”\n子曰：“仁远乎哉？我欲仁，斯仁至矣。”\n陈司败问昭公知礼乎？孔子曰：“知礼。”\n孔子退，揖巫马期而进之，曰：“吾闻君子不党，君子亦党乎？君取于吴，为同姓，谓之吴孟子。君而知礼，孰不知礼？”\n巫马期以告。子曰：“丘也幸，苟有过，人必知之。”\n子与人歌而善，必使反之，而后和之。\n子曰：“文莫吾犹人也。躬行君子，则吾未之有得。”\n子曰：“若圣与仁，则吾岂敢？抑为之不厌，诲人不倦，则可谓云尔已矣。”公西华曰：“正唯弟子不能学也。”\n子疾病，子路请祷。子曰：“有诸？”子路对曰：“有之。《诔》曰：‘祷尔于上下神祇。’”子曰：“丘之祷久矣。”\n子曰：“奢则不孙，俭则固。与其不孙也，宁固。”\n子曰：“君子坦荡荡，小人长戚戚。”\n子温而厉，威而不猛，恭而安。\n子曰：“泰伯，其可谓至德也已矣。三以天下让，民无得而称焉。”\n子曰：“恭而无礼则劳，慎而无礼则葸，勇而无礼则乱，直而无礼则绞。君子笃于亲，则民兴于仁；故旧不遗，则民不偷。”\n曾子有疾，召门弟子曰：“启予足！启予手！《诗》云：‘战战兢兢，如临深渊，如履薄冰。’而今而后吾知免夫！小子！”\n曾子有疾，孟敬子问之。曾子言曰：“鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。”\n曾子曰：“以能问于不能，以多问于寡；有若无，实若虚，犯而不校。昔者吾友尝从事于斯矣。”\n曾子曰：“可以讬六尺之孤，可以寄百里之命，临大节而不可夺也。君子人与？君子人也。”\n曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”\n子曰：“兴于《诗》，立于礼，成于乐。”\n子曰：“民可使由之，不可使知之。”\n子曰：“好勇疾贫，乱也。人而不仁，疾之已甚，乱也。”\n子曰：“如有周公之才之美，使骄且吝，其馀不足观也已。”\n子曰：“三年学，不至于谷，不易得也。”\n子曰：“笃信好学，守死善道。危邦不入，乱邦不居。天下有道则见，无道则隐。邦有道，贫且贱焉，耻也；邦无道，富且贵焉，耻也。”\n子曰：“不在其位，不谋其政。”\n子曰：“师挚之始，《关雎》之乱，洋洋乎盈耳哉！”\n子曰：“狂而不直，侗而不愿，悾悾而不信，吾不知之矣。”\n子曰：“学如不及，犹恐失之。”\n子曰：“巍巍乎，舜、禹之有天下也而不与焉！”\n子曰：“大哉！尧之为君也！巍巍乎！唯天为大，唯尧则之。荡荡乎！民无能名焉。巍巍乎！其有成功也，焕乎！其有文章也！”\n舜有臣五人而天下治。武王曰：“予有乱臣十人。”孔子曰：“才难，不其然乎？唐、虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。”\n子曰：“禹，吾无间然矣。菲饮食而致孝乎鬼神，恶衣服而致美乎黻冕，卑宫室而尽力乎沟洫。禹，吾无间然矣。”\n子罕言利与命与仁。\n达巷党人曰：“大哉孔子！博学而无所成名。”子闻之，谓门弟子曰：“吾何执？执御乎？执射乎？吾执御矣。”\n子曰：“麻冕，礼也；今也纯，俭，吾从众。拜下，礼也；今拜乎上，泰也。虽违众，吾从下。”\n子绝四：毋意，毋必，毋固，毋我。\n子畏于匡，曰：“文王既没，文不在兹乎？天之将丧斯文也，后死者不得与于斯文也；天之未丧斯文也，匡人其如予何？”\n大宰问于子贡曰：“夫子圣者与？何其多能也？”子贡曰：“固天纵之将圣，又多能也。”\n子闻之，曰：“大宰知我乎！吾少也贱，故多能鄙事。君子多乎哉？不多也。”\n牢曰：“子云：‘吾不试，故艺。’”\n子曰：“吾有知乎哉？无知也。有鄙夫问于我，空空如也。我叩其两端而竭焉。”\n子曰：“凤鸟不至，河不出图，吾已矣夫！”\n子见齐衰者、冕衣裳者与瞽者，见之，虽少，必作；过之，必趋。\n颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱人，博我以文，约我以礼，欲罢不能。既竭吾才，如有所立卓尔。虽欲从之，末由也已。”\n子疾病，子路使门人为臣。病间，曰：“久矣哉，由之行诈也！无臣而为有臣。吾谁欺？欺天乎！且予与其死于臣之手也，无宁死于二三子之手乎！且予纵不得大葬，予死于道路乎！”\n子贡曰：“有美玉于斯，韫匵而藏诸？求善贾而沽诸？”子曰：“沽之哉！沽之哉！我待贾者也。”\n子欲居九夷。或曰：“陋。如之何？”子曰：“君子居之，何陋之有？”\n子曰：“吾自卫反鲁，然后乐正，《雅》、《颂》各得其所。”\n子曰：“出则事公卿，入则事父兄，丧事不敢不勉，不为酒困，何有于我哉？”\n子在川上，曰：“逝者如斯夫！不舍昼夜。”\n子曰：“吾未见好德如好色者也。”\n子曰：“譬如为山，未成一篑，止，吾止也。譬如平地，虽覆一篑，进，吾往也。”\n子曰：“语之而不惰者，其回也与！”\n子谓颜渊，曰：“惜乎！吾见其进也，未见其止也。”\n子曰：“苗而不秀者有矣夫！秀而不实者有矣夫！”\n子曰：“后生可畏，焉知来者之不如今也？四十、五十而无闻焉，斯亦不足畏也已。”\n子曰：“法语之言，能无从乎？改之为贵。巽与之言，能无说乎？绎之为贵。说而不绎，从而不改，吾末如之何也已矣。”\n子曰：“主忠信，毋友不如己者，过则勿惮改。”\n子曰：“三军可夺帅也，匹夫不可夺志也。”\n子曰：“衣敝缊袍，与衣狐貉者立，而不耻者，其由也与？‘不忮不求，何用不臧？’”子路终身诵之。子曰：“是道也，何足以臧？”\n子曰：“岁寒，然后知松柏之后彫也。”\n子曰：“知者不惑，仁者不忧，勇者不惧。”\n子曰：“可与共学，未可与适道；可与适道，未可与立；可与立，未可与权。”\n“唐棣之华，偏其反而。岂不尔思？室是远而。”子曰：“未之思也，夫何远之有？”\n孔子于乡党，恂恂如也，似不能言者。其在宗庙朝廷，便便言，唯谨尔。\n朝，与下大夫言，侃侃如也；与上大夫言，訚訚如也。君在，踧踖如也，与与如也。\n君召使摈，色勃如也，足躩如也。揖所与立，左右手，衣前后，襜如也。趋进，翼如也。宾退，必复命曰：“宾不顾矣。”\n入公门，鞠躬如也，如不容。\n立不中门，行不履阈。\n过位，色勃如也，足躩如也，其言似不足者。\n摄齐升堂，鞠躬如也，屏气似不息者。\n出，降一等，逞颜色，怡怡如也。\n没阶，趋进，翼如也。\n复其位，踧踖如也。\n执圭，鞠躬如也，如不胜。上如揖，下如授。勃如战色，足蹜蹜如有循。\n享礼，有容色。\n私觌，愉愉如也。\n君子不以绀緅饰，红紫不以为亵服。\n当暑，袗絺绤，必表而出之。\n缁衣，羔裘；素衣，麑裘；黄衣，狐裘。\n亵裘长，短右袂。\n必有寝衣，长一身有半。\n狐貉之厚以居。\n去丧，无所不佩。\n非帷裳，必杀之。羔裘玄冠，不以弔。\n吉月，必朝服而朝。\n齐，必有明衣，布。\n齐必变食，居必迁坐。\n食不厌精，脍不厌细。食饐而餲，鱼馁而肉败，不食。色恶，不食。臭恶，不食。失饪，不食。不时，不食。割不正，不食。不得其酱，不食。肉虽多，不使胜食气。唯酒无量，不及乱。沽酒市脯，不食。不撤薑食，不多食。\n祭于公，不宿肉。祭肉不出三日。出三日，不食之矣。\n食不语，寝不言。\n虽蔬食菜羹，必祭，必齐如也。\n席不正，不坐。\n乡人饮酒，杖者出，斯出矣。\n乡人傩，朝服而立于阼阶。\n问人于他邦，再拜而送之。\n康子馈药，拜而受之。曰：“丘未达，不敢尝。”\n厩焚。子退朝，曰：“伤人乎？”不问马。\n君赐食，必正席，先尝之。君赐腥，必熟而荐之。君赐生，必畜之。侍食于君，君祭，先饭。\n疾，君视之，东首，加朝服，拖绅。\n君命召，不俟驾行矣。\n入太庙，每事问。\n朋友死，无所归，曰：“于我殡。”\n朋友之馈，虽车马，非祭肉，不拜。\n寝不尸，居不客。\n见齐衰者，虽狎，必变。见冕者与瞽者，虽亵，必以貌。\n凶服者式之。式负版者。\n有盛馔，必变色而作。\n迅雷风烈必变。\n升车，必正立，执绥。\n车中，不内顾，不疾言，不亲指。\n色斯举矣，翔而后集。曰：“山梁雌雉，时哉时哉！”子路共之，三嗅而作。\n子曰：“先进于礼乐，野人也；后进于礼乐，君子也。如用之，则吾从先进。”\n子曰：“从我于陈、蔡者，皆不及门也。”\n德行：颜渊、闵子骞、冉伯牛、仲弓。言语：宰我、子贡。政事：冉有、季路。文学：子游、子夏。\n子曰：“回也非助我者也，于吾言无所不说。”\n子曰：“孝哉闵子骞！人不间于其父母、昆弟之言。”\n南容三复白圭，孔子以其兄之子妻之。\n季康子问弟子孰为好学。孔子对曰：“有颜回者好学，不幸短命死矣，今也则亡。”\n颜渊死，颜路请子之车以为之椁。子曰：“才不才，亦各言其子也。鲤也死，有棺而无椁。吾不徒行以为之椁。以吾从大夫之后，不可徒行也。”\n颜渊死。子曰：“噫！天丧予！天丧予！”\n颜渊死，子哭之恸。从者曰：“子恸矣！”曰：“有恸乎？非夫人之为恸而谁为？”\n颜渊死，门人欲厚葬之。子曰：“不可。”\n门人厚葬之。子曰：“回也视予犹父也，予不得视犹子也。非我也，夫二三子也。”\n季路问事鬼神。子曰：“未能事人，焉能事鬼？”\n曰：“敢问死。”曰：“未知生，焉知死？”\n闵子侍侧，訚訚如也；子路，行行如也；冉有、子贡，侃侃如也。子乐。“若由也，不得其死然。”\n鲁人为长府。闵子骞曰：“仍旧贯，如之何？何必改作？”子曰：“夫人不言，言必有中。”\n子曰：“由之瑟奚为于丘之门？”门人不敬子路。子曰：“由也升堂矣，未入于室也。”\n子贡问：“师与商也孰贤？”子曰：“师也过，商也不及。”\n曰：“然则师愈与？”子曰：“过犹不及。”\n季氏富于周公，而求也为之聚敛而附益之。子曰：“非吾徒也。小子鸣鼓而攻之，可也。”\n柴也愚，参也鲁，师也辟，由也喭。\n子曰：“回也其庶乎，屡空。赐不受命，而货殖焉，亿则屡中。”\n子张问善人之道。子曰：“不践迹，亦不入于室。”\n子曰：“论笃是与，君子者乎？色庄者乎？”\n子路问：“闻斯行诸？”子曰：“有父兄在，如之何其闻斯行之？”\n冉有问：“闻斯行诸？”子曰：“闻斯行之。”\n公西华曰：“由也问‘闻斯行诸’，子曰：‘有父兄在’；求也问‘闻斯行诸’，子曰：‘闻斯行之’。赤也惑，敢问。”子曰：“求也退，故进之；由也兼人，故退之。”\n子畏于匡，颜渊后。子曰：“吾以女为死矣。”曰：“子在，回何敢死？”\n季子然问：“仲由、冉求可谓大臣与？”子曰：“吾以子为异之问，曾由与求之问。所谓大臣者，以道事君，不可则止。今由与求也，可谓具臣矣。”\n曰：“然则从之者与？”子曰：“弑父与君，亦不从也。”\n子路使子羔为费宰。子曰：“贼夫人之子。”\n子路曰：“有民人焉，有社稷焉，何必读书，然后为学？”\n子曰：“是故恶夫佞者。”\n子路、曾晳、冉有、公西华侍坐。\n子曰：“以吾一日长乎尔，毋吾以也。居则曰：‘不吾知也！’如或知尔，则何以哉？”\n子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”\n夫子哂之。\n“求！尔何如？”\n对曰：“方六七十，如五六十，求也为之，比及三年，可使足民。如其礼乐，以俟君子。”\n“赤！尔何如？”\n对曰：“非曰能之，愿学焉。宗庙之事，如会同，端章甫，愿为小相焉。”\n“点！尔何如？”\n鼓瑟希，铿尔，舍瑟而作，对曰：“异乎三子者之撰。”\n子曰：“何伤乎？亦各言其志也。”\n曰：“莫春者，春服既成，冠者五六人，童子六七人，浴乎沂，风乎舞雩，咏而归。”\n夫子喟然叹曰：“吾与点也！”三子者出，曾晳后。曾晳曰：“夫三子者之言何如？”\n子曰：“亦各言其志也已矣。”\n曰：“夫子何哂由也？”\n曰：“为国以礼，其言不让，是故哂之。”\n“唯求则非邦也与？”\n“安见方六七十如五六十而非邦也者？”\n“唯赤则非邦也与？”\n“宗庙会同，非诸侯而何？赤也为之小，孰能为之大？”\n颜渊问仁。子曰：“克己复礼为仁。一日克己复礼，天下归仁焉。为仁由己，而由人乎哉？”\n颜渊曰：“请问其目。”子曰：“非礼勿视，非礼勿听，非礼勿言，非礼勿动。”\n颜渊曰：“回虽不敏，请事斯语矣。”\n仲弓问仁。子曰：“出门如见大宾，使民如承大祭。己所不欲，勿施于人。在邦无怨，在家无怨。”\n仲弓曰：“雍虽不敏，请事斯语矣。”\n司马牛问仁。子曰：“仁者，其言也讱。”\n曰：“其言也讱，斯谓之仁已乎？”子曰：“为之难，言之得无讱乎？”\n司马牛问君子。子曰：“君子不忧不惧。”\n曰：“不忧不惧，斯谓之君子已乎？”子曰：“内省不疚，夫何忧何惧？”\n司马牛忧曰：“人皆有兄弟，我独亡。”子夏曰：“商闻之矣：死生有命，富贵在天。君子敬而无失，与人恭而有礼。四海之内，皆兄弟也。君子何患乎无兄弟也？”\n子张问明。子曰：“浸润之谮，肤受之愬，不行焉，可谓明也已矣。浸润之谮，肤受之愬，不行焉，可谓远也已矣。”\n子贡问政。子曰：“足食，足兵，民信之矣。”\n子贡曰：“必不得已而去，于斯三者何先？”曰：“去兵。”\n子贡曰：“必不得已而去，于斯二者何先？”曰：“去食。自古皆有死，民无信不立。”\n棘子成曰：“君子质而已矣，何以文为？”子贡曰：“惜乎，夫子之说君子也！驷不及舌。文犹质也，质犹文也。虎豹之鞹犹犬羊之鞹。”\n哀公问于有若曰：“年饥，用不足，如之何？”\n有若对曰：“盍彻乎？”\n曰：“二，吾犹不足，如之何其彻也？”\n对曰：“百姓足，君孰与不足？百姓不足，君孰与足？”\n子张问崇德、辨惑。子曰：“主忠信、徙义，崇德也。爱之欲其生，恶之欲其死。既欲其生，又欲其死，是惑也。‘诚不以富，亦祗以异。’”\n齐景公问政于孔子。孔子对曰：“君君，臣臣，父父，子子。”公曰：“善哉！信如君不君，臣不臣，父不父，子不子，虽有粟，吾得而食诸？”\n子曰：“片言可以折狱者，其由也与？”\n子路无宿诺。\n子曰：“听讼，吾犹人也。必也使无讼乎！”\n子张问政。子曰：“居之无倦，行之以忠。”\n子曰：“博学于文，约之以礼，亦可以弗畔矣夫！”\n子曰：“君子成人之美，不成人之恶。小人反是。”\n季康子问政于孔子。孔子对曰：“政者、正也。子帅以正，孰敢不正？”\n季康子患盗，问于孔子。孔子对曰：“苟子之不欲，虽赏之不窃。”\n季康子问政于孔子曰：“如杀无道，以就有道，何如？”孔子对曰：“子为政，焉用杀？子欲善而民善矣。君子之德风，小人之德草。草上之风，必偃。”\n子张问：“士何如斯可谓之达矣？”子曰：“何哉，尔所谓达者？”子张对曰：“在邦必闻，在家必闻。”子曰：“是闻也，非达也。夫达也者，质直而好义，察言而观色，虑以下人。在邦必达，在家必达。夫闻也者，色取仁而行违，居之不疑。在邦必闻，在家必闻。”\n樊迟从游于舞雩之下，曰：“敢问崇德、修慝、辨惑。”子曰：“善哉问！先事后得，非崇德与？攻其恶，无攻人之恶，非修慝与？一朝之忿，忘其身，以及其亲，非惑与？”\n樊迟问仁。子曰：“爱人。”\n问知。子曰：“知人。”樊迟未达。子曰：“举直错诸枉，能使枉者直。”\n樊迟退，见子夏曰：“乡也吾见于夫子而问知，子曰：‘举直错诸枉，能使枉者直。’何谓也？”\n子夏曰：“富哉言乎！舜有天下，选于众，举皋陶，不仁者远矣。汤有天下，选于众，举伊尹，不仁者远矣。”\n子贡问友。子曰：“忠告而善道之，不可则止，毋自辱焉。”\n曾子曰：“君子以文会友，以友辅仁。”\n子路问政。子曰：“先之劳之。”请益。曰：“无倦。”\n仲弓为季氏宰，问政。子曰：“先有司，赦小过，举贤才。”\n曰：“焉知贤才而举之？”曰：“举尔所知；尔所不知，人其舍诸？”\n子路曰：“卫君待子而为政，子将奚先？”\n子曰：“必也正名乎！”\n子路曰：“有是哉，子之迂也！奚其正？”\n子曰：“野哉由也！君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所错手足。故君子名之必可言也，言之必可行也。君子于其言，无所苟而已矣。”\n樊迟请学稼。子曰：“吾不如老农。”请学为圃。曰：“吾不如老圃。”\n樊迟出。子曰：“小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？”\n子曰：“诵《诗》三百，授之以政，不达；使于四方，不能专对；虽多，亦奚以为？”\n子曰：“其身正，不令而行；其身不正，虽令不从。”\n子曰：“鲁、卫之政，兄弟也。”\n子谓卫公子荆善居室。始有，曰：“苟合矣。”少有，曰：“苟完矣。”富有，曰：“苟美矣。”\n子适卫，冉有仆。子曰：“庶矣哉！”\n冉有曰：“既庶矣，又何加焉？”曰：“富之。”\n曰：“既富矣，又何加焉？”曰：“教之。”\n子曰：“苟有用我者，期月而已可也，三年有成。”\n子曰：“‘善人为邦百年，亦可以胜残去杀矣。’诚哉是言也！”\n子曰：“如有王者，必世而后仁。”\n子曰：“苟正其身矣，于从政乎何有？不能正其身，如正人何？”\n冉子退朝。子曰：“何晏也？”对曰：“有政。”子曰：“其事也。如有政，虽不吾以，吾其与闻之。”\n．定公问：“一言而可以兴邦，有诸？”\n孔子对曰：“言不可以若是其几也。人之言曰：‘为君难，为臣不易。’如知为君之难也，不几乎一言而兴邦乎？”\n曰：“一言而丧邦，有诸？”\n孔子对曰：“言不可以若是其几也。人之言曰：‘予无乐乎为君，唯其言而莫予违也。’如其善而莫之违也，不亦善乎？如不善而莫之违也，不几乎一言而丧邦乎？”\n叶公问政。子曰：“近者说，远者来。”\n子夏为莒父宰，问政。子曰：“无欲速，无见小利。欲速，则不达；见小利，则大事不成。”\n叶公语孔子曰：“吾党有直躬者，其父攘羊，而子证之。”孔子曰：“吾党之直者异于是：父为子隐，子为父隐。直在其中矣。”\n樊迟问仁。子曰：“居处恭，执事敬，与人忠。虽之夷狄，不可弃也。”\n子贡问曰：“何如斯可谓之士矣？”子曰：“行己有耻，使于四方，不辱君命，可谓士矣。”\n曰：“敢问其次。”曰：“宗族称孝焉，乡党称弟焉。”\n曰：“敢问其次。”曰：“言必信，行必果，硁硁然小人哉！抑亦可以为次矣。”\n曰：“今之从政者何如？”子曰：“噫！斗筲之人，何足算也？”\n子曰：“不得中行而与之，必也狂狷乎！狂者进取，狷者有所不为也。”\n子曰：“南人有言曰：‘人而无恒，不可以作巫医。’善夫！‘不恒其德，或承之羞。’”子曰：“不占而已矣。”\n子曰：“君子和而不同，小人同而不和。”\n子贡问曰：“乡人皆好之，何如？”子曰：“未可也。”\n“乡人皆恶之，何如？”子曰：“未可也；不如乡人之善者好之，其不善者恶之。”\n子曰：“君子易事而难说也。说之不以道，不说也；及其使人也，器之。小人难事而易说也。说之虽不以道，说也；及其使人也，求备焉。”\n子曰：“君子泰而不骄，小人骄而不泰。”\n子曰：“刚、毅、木、讷近仁。”\n子路问曰：“何如斯可谓之士矣？”子曰：“切切偲偲，怡怡如也，可谓士矣。朋友切切偲偲，兄弟怡怡。”\n子曰：“善人教民七年，亦可以即戎矣。”\n子曰：“以不教民战，是谓弃之。”\n宪问耻。子曰：“邦有道、谷，邦无道、谷，耻也。”\n“克、伐、怨、欲不行焉，可以为仁矣？”子曰：“可以为难矣，仁则吾不知也。”\n子曰：“士而怀居，不足以为士矣。”\n子曰：“邦有道，危言危行；邦无道，危行言孙。”\n子曰：“有德者必有言，有言者不必有德。仁者必有勇，勇者不必有仁。”\n南宫适问于孔子曰：“羿善射，奡荡舟，俱不得其死然。禹、稷躬稼而有天下。”夫子不答。\n南宫适出，子曰：“君子哉若人！尚德哉若人！”\n子曰：“君子而不仁者有矣夫，未有小人而仁者也。”\n子曰：“爱之，能勿劳乎？忠焉，能勿诲乎？”\n子曰：“为命，裨谌草创之，世叔讨论之，行人子羽修饰之，东里子产润色之。”\n或问子产。子曰：“惠人也。”\n问子西。曰：“彼哉！彼哉！”\n问管仲。曰：“人也。夺伯氏骈邑三百，饭疏食，没齿无怨言。”\n子曰：“贫而无怨、难，富而无骄、易。”\n子曰：“孟公绰为赵、魏老则优，不可以为滕、薛大夫。”\n子路问成人。子曰：“若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣。”曰：“今之成人者何必然？见利思义，见危授命，久要不忘平生之言，亦可以为成人矣。”\n子问公叔文子于公明贾曰：“信乎，夫子不言、不笑、不取乎？”\n公明贾对曰：“以告者过也。夫子时然后言，人不厌其言；乐然后笑，人不厌其笑；义然后取，人不厌其取。”\n子曰：“其然？岂其然乎？”\n子曰：“臧武仲以防求为后于鲁，虽曰不要君，吾不信也。”\n子曰：“晋文公谲而不正，齐桓公正而不谲。”\n子路曰：“桓公杀公子纠，召忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁，如其仁。”\n子贡曰：“管仲非仁者与？桓公杀公子纠，不能死，又相之。”子曰：“管仲相桓公，霸诸侯，一匡天下，民到于今受其赐。微管仲，吾其被发左衽矣。岂若匹夫匹妇之为谅也，自经于沟渎而莫之知也？”\n公叔文子之臣大夫僎，与文子同升诸公。子闻之，曰：“可以为‘文’矣。”\n子言卫灵公之无道也，康子曰：“夫如是，奚而不丧？”孔子曰：“仲叔圉治宾客，祝鮀治宗庙，王孙贾治军旅。夫如是，奚其丧？”\n子曰：“其言之不怍，则为之也难。”\n陈成子弑简公。孔子沐浴而朝，告于哀公曰：“陈恒弑其君，请讨之。”公曰：“告夫三子！”\n孔子曰：“以吾从大夫之后，不敢不告也。君曰‘告夫三子’者！”\n之三子，告，不可。孔子曰：“以吾从大夫之后，不敢不告也。”\n子路问事君。子曰：“勿欺也而犯之。”\n子曰：“君子上达，小人下达。”\n子曰：“古之学者为己，今之学者为人。”\n蘧伯玉使人于孔子。孔子与之坐而问焉，曰：“夫子何为？”对曰：“夫子欲寡其过而未能也。”\n使者出。子曰：“使乎！使乎！”\n子曰：“不在其位，不谋其政。”\n曾子曰：“君子思不出其位。”\n子曰：“君子耻其言而过其行。”\n子曰：“君子道者三，我无能焉：仁者不忧，知者不惑，勇者不惧。”子贡曰：“夫子自道也。”\n子贡方人。子曰：“赐也贤乎哉？夫我则不暇。”\n子曰：“不患人之不己知，患其不能也。”\n子曰：“不逆诈，不亿不信，抑亦先觉者，是贤乎！”\n微生亩谓孔子曰：“丘何为是栖栖者与？无乃为佞乎？”孔子曰：“非敢为佞也，疾固也。”\n子曰：“骥不称其力，称其德也。”\n或曰：“‘以德报怨’，何如？”子曰：“何以报德？‘以直报怨，以德报德。’”\n子曰：“莫我知也夫！”子贡曰：“何为其莫知子也？”子曰：“不怨天，不尤人，下学而上达。知我者其天乎！”\n公伯寮愬子路于季孙。子服景伯以告，曰：“夫子固有惑志于公伯寮，吾力犹能肆诸市朝。”\n子曰：“道之将行也与，命也；道之将废也与，命也。公伯寮其如命何！”\n子曰：“贤者辟世，其次辟地，其次辟色，其次辟言。”\n子曰：“作者七人矣。”\n子路宿于石门。晨门曰：“奚自？”子路曰：“自孔氏。”曰：“是知其不可而为之者与？”\n子击磬于卫，有荷蒉而过孔氏之门者，曰：“有心哉，击磬乎！”既而曰：“鄙哉，硁硁乎！莫己知也，斯已而已矣。‘深则厉，浅则揭。’”\n子曰：“果哉！末之难矣。”\n子张曰：“《书》云：‘高宗谅阴，三年不言。’何谓也？”子曰：“何必高宗，古之人皆然。君薨，百官总己以听于冢宰三年。”\n子曰：“上好礼，则民易使也。”\n子路问君子。子曰：“修己以敬。”\n曰：“如斯而已乎？”曰：“修己以安人。”\n曰：“如斯而已乎？”曰：“修己以安百姓。修己以安百姓，尧、舜其犹病诸？”\n原壤夷俟。子曰：“幼而不孙弟，长而无述焉，老而不死，是为贼。”以杖叩其胫。\n阙党童子将命。或问之曰：“益者与？”子曰：“吾见其居于位也，见其与先生并行也。非求益者也，欲速成者也。”\n卫灵公问陈于孔子。孔子对曰：“俎豆之事，则尝闻之矣；军旅之事，未之学也。”明日遂行。\n在陈绝粮，从者病，莫能兴。子路愠见曰：“君子亦有穷乎？”子曰：“君子固穷，小人穷斯滥矣。”\n子曰：“赐也，女以予为多学而识之者与？”对曰：“然，非与？”曰：“非也，予一以贯之。”\n子曰：“由！知德者鲜矣。”\n子曰：“无为而治者其舜也与？夫何为哉？恭己正南面而已矣。”\n子张问行。子曰：“言忠信，行笃敬，虽蛮貊之邦，行矣。言不忠信，行不笃敬，虽州里，行乎哉？立则见其参于前也，在舆则见其倚于衡也，夫然后行。”子张书诸绅。\n子曰：“直哉史鱼！邦有道，如矢；邦无道，如矢。君子哉蘧伯玉！邦有道，则仕；邦无道，则可卷而怀之。”\n子曰：“可与言而不与言，失人；不可与言而与之言，失言。知者不失人，亦不失言。”\n子曰：“志士仁人，无求生以害仁，有杀身以成仁。”\n子贡问为仁。子曰：“工欲善其事，必先利其器。居是邦也，事其大夫之贤者，友其士之仁者。”\n颜渊问为邦。子曰：“行夏之时，乘殷之辂，服周之冕，乐则《韶》《舞》。放郑声，远佞人。郑声淫，佞人殆。”\n子曰：“人无远虑，必有近忧。”\n子曰：“已矣乎！吾未见好德如好色者也。”\n子曰：“臧文仲、其窃位者与！知柳下惠之贤而不与立也。”\n子曰：“躬自厚而薄责于人，则远怨矣。”\n子曰：“不曰‘如之何、如之何’者，吾末如之何也已矣。”\n子曰：“群居终日，言不及义，好行小慧，难矣哉！”\n子曰：“君子义以为质，礼以行之，孙以出之，信以成之。君子哉！”\n子曰：“君子病无能焉，不病人之不己知也。”\n子曰：“君子疾没世而名不称焉。”\n子曰：“君子求诸己，小人求诸人。”\n子曰：“君子矜而不争，群而不党。”\n子曰：“君子不以言举人，不以人废言。”\n子贡问曰：“有一言而可以终身行之者乎？”子曰：“其恕乎！己所不欲，勿施于人。”\n子曰：“吾之于人也，谁毁谁誉？如有所誉者，其有所试矣。斯民也，三代之所以直道而行也。”\n子曰：“吾犹及史之阙文也。有马者借人乘之，今亡矣夫！”\n子曰：“巧言乱德。小不忍，则乱大谋。”\n子曰：“众恶之，必察焉；众好之，必察焉。”\n子曰：“人能弘道，非道弘人。”\n子曰：“过而不改，是谓过矣。”\n子曰：“吾尝终日不食，终夜不寝，以思，无益，不如学也。”\n子曰：“君子谋道不谋食。耕也，馁在其中矣；学也，禄在其中矣。君子忧道不忧贫。”\n子曰：“知及之，仁不能守之；虽得之，必失之。知及之，仁能守之。不庄以涖之，则民不敬。知及之，仁能守之，庄以涖之，动之不以礼，未善也。”\n子曰：“君子不可小知而可大受也，小人不可大受而可小知也。”\n子曰：“民之于仁也，甚于水火。水火、吾见蹈而死者矣，未见蹈仁而死者也。”\n子曰：“当仁，不让于师。”\n子曰：“君子贞而不谅。”\n子曰：“事君，敬其事而后其食。”\n子曰：“有教无类。”\n子曰：“道不同，不相为谋。”\n子曰：“辞达而已矣。”\n师冕见，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”\n师冕出。子张问曰：“与师言之道与？”子曰：“然；固相师之道也。”\n季氏将伐颛臾。冉有、季路见于孔子曰：“季氏将有事于颛臾。”\n孔子曰：“求！无乃尔是过与？夫颛臾，昔者先王以为东蒙主，且在邦域之中矣，是社稷之臣也。何以伐为？”\n冉有曰：“夫子欲之，吾二臣者皆不欲也。”\n孔子曰：“求！周任有言曰：‘陈力就列，不能者止。’危而不持，颠而不扶，则将焉用彼相矣？且尔言过矣，虎兕出于柙，龟玉毁于椟中，是谁之过与？”\n冉有曰：“今夫颛臾，固而近于费。今不取，后世必为子孙忧。”\n孔子曰：“求！君子疾夫舍曰欲之而必为之辞。丘也闻有国有家者，不患寡而患不均，不患贫而患不安。盖均无贫，和无寡，安无倾。夫如是，故远人不服，则修文德以来之。既来之，则安之。今由与求也，相夫子，远人不服而不能来也；邦分崩离析而不能守也；而谋动干戈于邦内。吾恐季孙之忧，不在颛臾，而在萧墙之内也。”\n孔子曰：“天下有道，则礼乐征伐自天子出；天下无道，则礼乐征伐自诸侯出。自诸侯出，盖十世希不失矣；自大夫出，五世希不失矣；陪臣执国命，三世希不失矣。天下有道，则政不在大夫。天下有道，则庶人不议。”\n孔子曰：“禄之去公室五世矣，政逮于大夫四世矣，故夫三桓之子孙微矣。”\n孔子曰：“益者三友，损者三友。友直，友谅，友多闻，益矣。友便辟，友善柔，友便佞，损矣。”\n孔子曰：“益者三乐，损者三乐。乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。”\n孔子曰：“侍于君子有三愆：言未及之而言谓之躁，言及之而不言谓之隐，未见颜色而言谓之瞽。”\n孔子曰：“君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。”\n孔子曰：“君子有三畏：畏天命，畏大人，畏圣人之言。小人不知天命而不畏也，狎大人，侮圣人之言。”\n孔子曰：“生而知之者上也，学而知之者次也；困而学之，又其次也；困而不学，民斯为下矣。”\n孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。”\n孔子曰：“见善如不及，见不善如探汤。吾见其人矣，吾闻其语矣。隐居以求其志，行义以达其道。吾闻其语矣，未见其人也。”\n齐景公有马千驷，死之日，民无得而称焉。伯夷、叔齐饿于首阳之下，民到于今称之。其斯之谓与？\n陈亢问于伯鱼曰：“子亦有异闻乎？”\n对曰：“未也。尝独立，鲤趋而过庭。曰：‘学《诗》乎？’对曰：‘未也。’‘不学《诗》，无以言。’鲤退而学《诗》。他日，又独立，鲤趋而过庭。曰：‘学礼乎？’对曰：‘未也。’‘不学礼，无以立。’鲤退而学礼。闻斯二者。”\n陈亢退而喜曰：“问一得三，闻《诗》，闻礼，又闻君子之远其子也。”\n邦君之妻，君称之曰夫人，夫人自称曰小童；邦人称之曰君夫人，称诸异邦曰寡小君；异邦人称之亦曰君夫人。\n阳货欲见孔子，孔子不见，归孔子豚。\n孔子时其亡也，而往拜之。\n遇诸涂。\n谓孔子曰：“来！予与尔言。”曰：“怀其宝而迷其邦，可谓仁乎？”曰：“不可。”“好从事而亟失时，可谓知乎？”曰：“不可。”“日月逝矣，岁不我与。”\n孔子曰：“诺。吾将仕矣。”\n子曰：“性相近也，习相远也。”\n子曰：“唯上知与下愚不移。”\n子之武城，闻弦歌之声。夫子莞尔而笑，曰：“割鸡焉用牛刀？”\n子游对曰：“昔者偃也闻诸夫子曰：‘君子学道则爱人，小人学道则易使也。’”\n子曰：“二三子！偃之言是也。前言戏之耳。”\n公山弗扰以费畔，召，子欲往。\n子路不说，曰：“末之也已，何必公山氏之之也？”\n子曰：“夫召我者，而岂徒哉？如有用我者，吾其为东周乎？”\n子张问仁于孔子。孔子曰：“能行五者于天下为仁矣。”\n“请问之。”曰：“恭、宽、信、敏、惠。恭则不侮，宽则得众，信则人任焉，敏则有功，惠则足以使人。”\n佛肸召，子欲往。\n子路曰：“昔者由也闻诸夫子曰：‘亲于其身为不善者，君子不入也。’佛肸以中牟畔，子之往也，如之何？”\n子曰：“然，有是言也。不曰坚乎磨而不磷；不曰白乎涅而不缁。吾岂匏瓜也哉？焉能系而不食？”\n子曰：“由也！女闻六言六蔽矣乎？”对曰：“未也。”\n“居！吾语女。好仁不好学，其蔽也愚；好知不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”\n子曰：“小子何莫学夫《诗》？《诗》，可以兴，可以观，可以群，可以怨。迩之事父，远之事君；多识于鸟兽草木之名。”\n子谓伯鱼曰：“女为《周南》、《召南》矣乎？人而不为《周南》、《召南》，其犹正墙面而立也与？”\n子曰：“礼云礼云，玉帛云乎哉？乐云乐云，锺鼓云乎哉？”\n子曰：“色厉而内荏，譬诸小人，其犹穿窬之盗也与？”\n子曰：“乡原、德之贼也。”\n子曰：“道听而涂说，德之弃也。”\n子曰：“鄙夫可与事君也与哉？其未得之也，患不得之。既得之，患失之。苟患失之，无所不至矣。”\n子曰：“古者民有三疾，今也或是之亡也。古之狂也肆，今之狂也荡；古之矜也廉，今之矜也忿戾；古之愚也直，今之愚也诈而已矣。”\n子曰：“巧言令色，鲜矣仁。”\n子曰：“恶紫之夺朱也，恶郑声之乱雅乐也，恶利口之覆邦家者。”\n子曰：“予欲无言。”子贡曰：“子如不言，则小子何述焉？”子曰：“天何言哉？四时行焉，百物生焉，天何言哉？”\n孺悲欲见孔子，孔子辞以疾。将命者出户，取瑟而歌，使之闻之。\n宰我问：“三年之丧，期已久矣。君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。”\n子曰：“食夫稻，衣夫锦，于女安乎？”\n曰：“安。”\n“女安，则为之！夫君子之居丧，食旨不甘，闻乐不乐，居处不安，故不为也。今女安，则为之！”\n宰我出。子曰：“予之不仁也！子生三年，然后免于父母之怀。夫三年之丧，天下之通丧也，予也有三年之爱于其父母乎！”\n子曰：“饱食终日，无所用心，难矣哉！不有博弈者乎？为之，犹贤乎已。”\n子路曰：“君子尚勇乎？”子曰：“君子义之为上，君子有勇而无义为乱，小人有勇而无义为盗。”\n子贡曰：“君子亦有恶乎？”子曰：“有恶：恶称人之恶者，恶居下流而讪上者，恶勇而无礼者，恶果敢而窒者。”\n曰：“赐也亦有恶乎？”“恶徼以为知者，恶不孙以为勇者，恶讦以为直者。”\n子曰：“唯女子与小人为难养也，近之则不孙，远之则怨。”\n子曰：“年四十而见恶焉，其终也已。”\n微子去之，箕子为之奴，比干谏而死。孔子曰：“殷有三仁焉。”\n柳下惠为士师，三黜。人曰：“子未可以去乎？”曰：“直道而事人，焉往而不三黜？枉道而事人，何必去父母之邦？”\n齐景公待孔子曰：“若季氏，则吾不能；以季、孟之间待之。”曰：“吾老矣，不能用也。”孔子行。\n齐人归女乐，季桓子受之，三日不朝，孔子行。\n楚狂接舆歌而过孔子曰：“凤兮凤兮！何德之衰？往者不可谏，来者犹可追。已而，已而！今之从政者殆而！”\n孔子下，欲与之言。趋而辟之，不得与之言。\n长沮、桀溺耦而耕，孔子过之，使子路问津焉。\n长沮曰：“夫执舆者为谁？”\n子路曰：“为孔丘。”\n曰：“是鲁孔丘与？”\n曰：“是也。”\n曰：“是知津矣。”\n问于桀溺。\n桀溺曰：“子为谁？”\n曰：“为仲由。”\n曰：“是鲁孔丘之徒与？”\n对曰：“然。”\n曰：“滔滔者天下皆是也，而谁以易之？且而与其从辟人之士也，岂若从辟世之士哉？”耰而不辍。\n子路行以告。\n夫子怃然曰：“鸟兽不可与同群，吾非斯人之徒与而谁与？天下有道，丘不与易也。”\n子路从而后，遇丈人，以杖荷蓧。\n子路问曰：“子见夫子乎？”\n丈人曰：“四体不勤，五谷不分。孰为夫子？”植其杖而芸。\n子路拱而立。\n止子路宿，杀鸡为黍而食之，见其二子焉。\n明日，子路行以告。\n子曰：“隐者也。”使子路反见之。至，则行矣。\n子路曰：“不仕无义。长幼之节，不可废也；君臣之义，如之何其废之？欲絜其身，而乱大伦。君子之仕也，行其义也。道之不行，已知之矣。”\n逸民：伯夷、叔齐、虞仲、夷逸、朱张、柳下惠、少连。子曰：“不降其志，不辱其身，伯夷、叔齐与！”谓“柳下惠、少连，降志辱身矣，言中伦，行中虑，其斯而已矣。”谓“虞仲、夷逸，隐居放言，身中清，废中权。我则异于是，无可无不可。”\n大师挚适齐，亚饭干适楚，三饭缭适蔡，四饭缺适秦，鼓方叔入于河，播鼗武入于汉，少师阳、击磬襄入于海。\n周公谓鲁公曰：“君子不弛其亲，不使大臣怨乎不以。故旧无大故，则不弃也。无求备于一人！”\n周有八士：伯达、伯适、仲突、仲忽、叔夜、叔夏、季随、季䯄。\n子张曰：“士见危致命，见得思义，祭思敬，丧思哀，其可已矣。”\n子张曰：“执德不弘，信道不笃，焉能为有？焉能为亡？”\n子夏之门人问交于子张。子张曰：“子夏云何？”\n对曰：“子夏曰：‘可者与之，其不可者拒之。’”\n子张曰：“异乎吾所闻：君子尊贤而容众，嘉善而矜不能。我之大贤与，于人何所不容？我之不贤与，人将拒我，如之何其拒人也？”\n子夏曰：“虽小道，必有可观者焉；致远恐泥，是以君子不为也。”\n子夏曰：“日知其所亡，月无忘其所能，可谓好学也已矣。”\n子夏曰：“博学而笃志，切问而近思，仁在其中矣。”\n子夏曰：“百工居肆以成其事，君子学以致其道。”\n子夏曰：“小人之过也必文。”\n子夏曰：“君子有三变：望之俨然，即之也温，听其言也厉。”\n子夏曰：“君子信而后劳其民；未信，则以为厉己也。信而后谏；未信，则以为谤己也。”\n子夏曰：“大德不踰闲，小德出入可也。”\n子游曰：“子夏之门人小子，当洒埽、应对、进退，则可矣，抑末也。本之则无，如之何？”\n子夏闻之，曰：“噫！言游过矣！君子之道，孰先传焉？孰后倦焉？譬诸草木，区以别矣。君子之道，焉可诬也？有始有卒者，其唯圣人乎！”\n子夏曰：“仕而优则学，学而优则仕。”\n子游曰：“丧致乎哀而止。”\n子游曰：“吾友张也为难能也，然而未仁。”\n曾子曰：“堂堂乎张也，难与并为仁矣。”\n曾子曰：“吾闻诸夫子：人未有自致者也，必也亲丧乎！”\n曾子曰：“吾闻诸夫子：孟庄子之孝也，其他可能也；其不改父之臣与父之政，是难能也。”\n孟氏使阳肤为士师，问于曾子。曾子曰：“上失其道，民散久矣。如得其情，则哀矜而勿喜！”\n子贡曰：“纣之不善，不如是之甚也。是以君子恶居下流，天下之恶皆归焉。”\n子贡曰：“君子之过也，如日月之食焉：过也，人皆见之；更也，人皆仰之。”\n卫公孙朝问于子贡曰：“仲尼焉学？”子贡曰：“文武之道，未坠于地，在人。贤者识其大者，不贤者识其小者。莫不有文武之道焉。夫子焉不学？而亦何常师之有？”\n叔孙武叔语大夫于朝曰：“子贡贤于仲尼。”\n子服景伯以告子贡。\n子贡曰：“譬之宫墙，赐之墙也及肩，闚见室家之好。夫子之墙数仞，不得其门而入，不见宗庙之美，百官之富。得其门者或寡矣。夫子之云，不亦宜乎！”\n叔孙武叔毁仲尼。子贡曰：“无以为也！仲尼不可毁也。他人之贤者，丘陵也，犹可踰也；仲尼、日月也，无得而踰焉。人虽欲自绝，其何伤于日月乎？多见其不知量也。”\n陈子禽谓子贡曰：“子为恭也，仲尼岂贤于子乎？”\n子贡曰：“君子一言以为知，一言以为不知，言不可不慎也。夫子之不可及也，犹天之不可阶而升也。夫子之得邦家者，所谓立之斯立，道之斯行，绥之斯来，动之斯和。其生也荣，其死也哀，如之何其可及也？”\n尧曰：“咨！尔舜！天之厤数在尔躬，允执其中。四海困穷，天禄永终。”\n舜亦以命禹。\n曰：“予小子履敢用玄牡，敢昭告于皇皇后帝：有罪不敢赦。帝臣不蔽，简在帝心。朕躬有罪，无以万方；万方有罪，罪在朕躬。”\n周有大赉，善人是富。“虽有周亲，不如仁人。百姓有过，在予一人。”\n谨权量，审法度，修废官，四方之政行焉。兴灭国，继绝世，举逸民，天下之民归心焉。\n所重：民、食、丧、祭。\n宽则得众，信则民任焉，敏则有功，公则说。\n子张问于孔子曰：“何如斯可以从政矣？”\n子曰：“尊五美，屏四恶，斯可以从政矣。”\n子张曰：“何谓五美？”\n子曰：“君子惠而不费，劳而不怨，欲而不贪，泰而不骄，威而不猛。”\n子张曰：“何谓惠而不费？”\n子曰：“因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡，无小大，无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？”\n子张曰：“何谓四恶？”\n子曰：“不教而杀谓之虐，不戒视成谓之暴，慢令致期谓之贼，犹之与人也，出纳之吝谓之有司。”\n孔子曰：“不知命，无以为君子也；不知礼，无以立也；不知言，无以知人也。”\n", "para_ids": [211, 212, 213, 214, 215, 216, 217, 218, 219, 220, 221, 222, 223, 224, 225, 226, 227, 228, 229, 230, 231, 232, 233, 234, 235, 236, 237, 238, 239, 240, 241, 242, 243, 244, 245, 246, 247, 248, 249, 250, 251, 252, 253, 254, 255, 256, 257, 258, 259, 260, 261, 262, 263, 264, 265, 266, 267, 268, 269, 270, 271, 272, 273, 274, 275, 276, 277, 278, 279, 280, 281, 282, 283, 284, 285, 286, 287, 288, 289, 290, 291, 292, 293, 294, 295, 296, 297, 298, 299, 300, 301, 302, 303, 304, 305, 306, 307, 308, 309, 310, 311, 312, 313, 314, 315, 316, 317, 318, 319, 320, 321, 322, 323, 324, 325, 326, 327, 328, 329, 330, 331, 332, 333, 334, 335, 336, 337, 338, 339, 340, 341, 342, 343, 344, 345, 346, 347, 348, 349, 350, 351, 352, 353, 354, 355, 356, 357, 358, 359, 360, 361, 362, 363, 364, 365, 366, 367, 368, 369, 370, 371, 372, 373, 374, 375, 376, 377, 378, 379, 380, 381, 382, 383, 384, 385, 386, 387, 388, 389, 390, 391, 392, 393, 394, 395, 396, 397, 398, 399, 400, 401, 402, 403, 404, 405, 406, 407, 408, 409, 410, 411, 412, 413, 414, 415, 416, 417, 418, 419, 420, 421, 422, 423, 424, 425, 426, 427, 428, 429, 430, 431, 432, 433, 434, 435, 436, 437, 438, 439, 440, 441, 442, 443, 444, 445, 446, 447, 448, 449, 450, 451, 452, 453, 454, 455, 456, 457, 458, 459, 460, 461, 462, 463, 464, 465, 466, 467, 468, 469, 470, 471, 472, 473, 474, 475, 476, 477, 478, 479, 480, 481, 482, 483, 484, 485, 486, 487, 488, 489, 490, 491, 492, 493, 494, 495, 496, 497, 498, 499, 500, 501, 502, 503, 504, 505, 506, 507, 508, 509, 510, 511, 512, 513, 514, 515, 516, 517, 518, 519, 520, 521, 522, 523, 524, 525, 526, 527, 528, 529, 530, 531, 532, 533, 534, 535, 536, 537, 538, 539, 540, 541, 542, 543, 544, 545, 546, 547, 548, 549, 550, 551, 552, 553, 554, 555, 556, 557, 558, 559, 560, 561, 562, 563, 564, 565, 566, 567, 568, 569, 570, 571, 572, 573, 574, 575, 576, 577, 578, 579, 580, 581, 582, 583, 584, 585, 586, 587, 588, 589, 590, 591, 592, 593, 594, 595, 596, 597, 598, 599, 600, 601, 602, 603, 604, 605, 606, 607, 608, 609, 610, 611, 612, 613, 614, 615, 616, 617, 618, 619, 620, 621, 622, 623, 624, 625, 626, 627, 628, 629, 630, 631, 632, 633, 634, 635, 636, 637, 638, 639, 640, 641, 642, 643, 644, 645, 646, 647, 648, 649, 650, 651, 652, 653, 654, 655, 656, 657, 658, 659, 660, 661, 662, 663, 664, 665, 666, 667, 668, 669, 670, 671, 672, 673, 674, 675, 676, 677, 678, 679, 680, 681, 682, 683, 684, 685, 686, 687, 688, 689, 690, 691, 692, 693, 694, 695, 696, 697, 698, 699, 700, 701, 702, 703, 704, 705, 706, 707, 708, 709, 710, 711, 712, 713, 714, 715, 716, 717, 718, 719, 720, 721, 722]}
{"uid": 5, "level": "h1", "h1": "《史记》", "h2": "《孔子世家》", "h3": "47．1", "text": "孔子生鲁昌平乡陬邑。其先宋人也，曰孔防叔。防叔生伯夏，伯夏生叔梁纥。纥与颜氏女野合而生孔子，祷于尼丘得孔子。鲁襄公二十二年而孔子生。生而首上圩顶，故因名曰丘云。字仲尼，姓孔氏。\n丘生而叔梁纥死，葬于防山。防山在鲁东，由是孔子疑其父墓处，母讳之也。孔子为儿嬉戏，常陈俎豆，设礼容。孔子母死，乃殡五父之衢，盖其慎也。郰人挽父之母诲孔子父墓，然后往合葬于防焉。\n孔子要绖，季氏飨士，孔子与往。阳虎绌曰：“季氏飨士，非敢飨子也。”孔子由是退。\n孔子年十七，鲁大夫孟厘子病且死，诫其嗣懿子曰：“孔丘，圣人之后，灭于宋。其祖弗父何始有宋而嗣让厉公。及正考父佐戴、武、宣公，三命兹益恭，故鼎铭云：‘一命而偻，再命而伛，三命而俯，循墙而走，亦莫敢余侮。饘于是，粥于是，以餬余口。’其恭如是。吾闻圣人之后，虽不当世，必有达者。今孔丘年少好礼，其达者欤？吾即没，若必师之。”及厘子卒，懿子与鲁人南宫敬叔往学礼焉。是岁，季武子卒，平子代立。\n孔子贫且贱。及长，尝为季氏史，料量平，尝为司职吏而畜蕃息。由是为司空。已而去鲁，斥乎齐，逐乎宋、卫，困于陈蔡之间，于是反鲁。孔子长九尺有六寸，人皆谓之“长人”而异之。鲁复善待，由是反鲁。\n鲁南宫敬叔言鲁君曰：“请与孔子适周。”鲁君与之一乘车，两马，一竖子俱，适周问礼，盖见老子云。辞去，而老子送之曰：“吾闻富贵者送人以财，仁人者送人以言。吾不能富贵，窃仁人之号，送子以言，曰：‘聪明深察而近于死者，好议人者也。博辩广大危其身者，发人之恶者也。为人子者毋以有己，为人臣者毋以有己。’”孔子自周反于鲁，弟子稍益进焉。\n是时也，晋平公淫，六卿擅权，东伐诸侯；楚灵王兵彊，陵轹中国；齐大而近于鲁。鲁小弱，附于楚则晋怒；附于晋则楚来伐；不备于齐，齐师侵鲁。\n鲁昭公之二十年，而孔子盖年三十矣。齐景公与晏婴来适鲁，景公问孔子曰：“昔秦穆公国小处辟，其霸何也？”对曰：“秦，国虽小，其志大；处虽辟，行中正。身举五羖，爵之大夫，起累绁之中，与语三日，授之以政。以此取之，虽王可也，其霸小矣。”景公说。\n孔子年三十五，而季平子与郈昭伯以斗鸡故得罪鲁昭公，昭公率师击平子，平子与孟氏、叔孙氏三家共攻昭公，昭公师败，奔于齐，齐处昭公干侯。其后顷之，鲁乱。孔子适齐，为高昭子家臣，欲以通乎景公。与齐太师语乐，闻《韶》音，学之，三月不知肉味，齐人称之。\n景公问政孔子，孔子曰：“君君，臣臣，父父，子子。”景公曰：“善哉！信如君不君，臣不臣，父不父，子不子，虽有粟，吾岂得而食诸！”他日又复问政于孔子，孔子曰：“政在节财。”景公说，将欲以尼溪田封孔子。晏婴进曰：“夫儒者滑稽而不可轨法；倨傲自顺，不可以为下；崇丧遂哀，破产厚葬，不可以为俗；游说乞贷，不可以为国。自大贤之息周室既衰，礼乐缺有间。今孔子盛容饰，繁登降之礼，趋详之节，累世不能殚其学，当年不能究其礼。君欲用之以移齐俗，非所以先细民也。”后景公敬见孔子，不问其礼。异日，景公止孔子曰：“奉子以季氏，吾不能。”以季孟之间待之。齐大夫欲害孔子，孔子闻之。景公曰：“吾老矣，弗能用也。”孔子遂行，反乎鲁。\n孔子年四十二，鲁昭公卒于干侯，定公立。定公立五年，夏，季平子卒，桓子嗣立。季桓子穿井得土缶，中若羊，问仲尼云“得狗”。仲尼曰：“以丘所闻，羊也。丘闻之，木石之怪夔、罔阆，水之怪龙、罔象，土之怪坟羊。”\n吴伐越，堕会稽，得骨节专车。吴使使问仲尼：“骨何者最大？”仲尼曰：“禹致群神于会稽山，防风氏后至，禹杀而戮之，其节专车，此为大矣。”吴客曰：“谁为神？”仲尼曰：“山川之神足以纲纪天下，其守为神，社稷为公侯，皆属于王者。”客曰：“防风何守？”仲尼曰：“汪罔氏之君守封、禺之山，为厘姓。在虞、夏、商为江罔，于周为长翟，今谓之大人。”客曰：“人长几何？”仲尼曰：“僬侥氏三尺，短之至也。长者不过十之，数之极也。”于是吴客曰：“善哉圣人！”\n桓子嬖臣曰仲梁怀，与阳虎有隙。阳虎欲逐怀，公山不狃止之。其秋，怀益骄，阳虎执怀。桓子怒，阳虎因囚桓子，与盟而醳之。阳虎由此益轻季氏。季氏亦僭于公室，陪臣执国政，是以鲁自大夫以下皆僭离于正道。故孔子不仕，退而修诗书礼乐，弟子弥众，至自远方，莫不受业焉。\n定公八年，公山不狃不得意于季氏，因阳虎为乱，欲废三桓之适，更立其庶孽阳虎素所善者，遂执季桓子。桓子诈之，得脱。定公九年，阳虎不胜，奔于齐。是时孔子年五十。\n公山不狃以费畔季氏，使人召孔子。孔子循道弥久，温温无所试，莫能己用，曰：“盖周文武起丰镐而王，今费虽小，傥庶几乎！”欲往。子路不说，止孔子。孔子曰：“夫召我者岂徒哉？如用我，其为东周乎！”然亦卒不行。\n其后定公以孔子为中都宰，一年，四方皆则之。由中都宰为司空，由司空为大司寇。\n定公十年春，及齐平。夏，齐大夫黎鉏言于景公曰：“鲁用孔丘，其势危齐。”乃使使告鲁为好会，会于夹谷。鲁定公且以乘车好往。孔子摄相事，曰：“臣闻有文事者必有武备，有武事者必有文备。古者诸侯出疆，必具官以从。请具左右司马。”定公曰：“诺。”具左右司马。会齐侯夹谷，为坛位，土阶三等，以会遇之礼相见，揖让而登。献酬之礼毕，齐有司趋而进曰：“请奏四方之乐。”景公曰：“诺。”于是旍旄羽袚矛戟剑拨鼓噪而至。孔子趋而进，历阶而登，不尽一等，举袂而言曰：“吾两君为好会，夷狄之乐何为于此！请命有司！”有司却之，不去，则左右视晏子与景公。景公心怍，麾而去之。有顷，齐有司趋而进曰：“请奏宫中之乐。”景公曰：“诺。”优倡侏儒为戏而前。孔子趋而进，历阶而登，不尽一等，曰：“匹夫而营惑诸侯者罪当诛！请命有司！”有司如法焉，手足异处。景公惧而动，知义不若，归而大恐，告其群臣曰：“鲁以君子之道辅其君，而子独以夷狄之道教寡人，使得罪于鲁君，为之柰何？”有司进对曰：“君子有过则谢以质，小人有过则谢以文。君若悼之，则谢以质。”于是齐侯乃归所侵鲁之郓、汶阳、龟阴之田以谢过。\n定公十三年夏，孔子言于定公曰：“臣无藏甲，大夫毋百雉之城。”使仲由为季氏宰，将堕三都。于是叔孙氏先堕郈。季氏将堕费，公山不狃、叔孙辄率费人袭鲁。公与三子入于季氏之宫，登武子之台。费人攻之，弗克，入及公侧。孔子命申句须、乐颀下伐之，费人北。国人追之，败诸姑蔑。二子奔齐，遂堕费。将堕成，公敛处父谓孟孙曰：“堕成，齐人必至于北门。且成，孟氏之保鄣，无成是无孟氏也。我将弗堕。”十二月，公围成，弗克。\n定公十四年，孔子年五十六，由大司寇行摄相事，有喜色。门人曰：“闻君子祸至不惧，福至不喜。”孔子曰：“有是言也。不曰‘乐其以贵下人’乎？”于是诛鲁大夫乱政者少正卯。与闻国政三月，粥羔豚者弗饰贾；男女行者别于涂；涂不拾遗；四方之客至乎邑者不求有司，皆予之以归。\n齐人闻而惧，曰：“孔子为政必霸，霸则吾地近焉，我之为先并矣。盍致地焉？”黎鉏曰：“请先尝沮之；沮之而不可则致地，庸迟乎！”于是选齐国中女子好者八十人，皆衣文衣而舞《康乐》，文马三十驷，遗鲁君。陈女乐文马于鲁城南高门外。季桓子微服往观再三，将受，乃语鲁君为周道游，往观终日，怠于政事。子路曰：“夫子可以行矣。”孔子曰：“鲁今且郊，如致膰乎大夫，则吾犹可以止。”桓子卒受齐女乐，三日不听政；郊，又不致膰俎于大夫。孔子遂行，宿乎屯。而师己送，曰：“夫子则非罪。”孔子曰：“吾歌可夫？”歌曰：“彼妇之口，可以出走；彼妇之谒，可以死败。盖优哉游哉，维以卒岁！”师己反，桓子曰：“孔子亦何言？”师己以实告。桓子喟然叹曰：“夫子罪我以群婢故也夫！”\n孔子遂适卫，主于子路妻兄颜浊邹家。卫灵公问孔子：“居鲁得禄几何？”对曰：“奉粟六万。”卫人亦致粟六万。居顷之，或谮孔子于卫灵公。灵公使公孙余假一出一入。孔子恐获罪焉，居十月，去卫。\n将适陈，过匡，颜刻为仆，以其策指之曰：“昔吾入此，由彼缺也。”匡人闻之，以为鲁之阳虎。阳虎尝暴匡人，匡人于是遂止孔子。孔子状类阳虎，拘焉五日。颜渊后，子曰：“吾以汝为死矣。”颜渊曰：“子在，回何敢死！”匡人拘孔子益急，弟子惧。孔子曰：“文王既没，文不在兹乎？天之将丧斯文也，后死者不得与于斯文也。天之未丧斯文也，匡人其如予何！”孔子使从者为甯武子臣于卫，然后得去。\n去即过蒲。月余，反乎卫，主蘧伯玉家。灵公夫人有南子者，使人谓孔子曰：“四方之君子不辱欲与寡君为兄弟者，必见寡小君。寡小君愿见。”孔子辞谢，不得已而见之。夫人在絺帷中。孔子入门，北面稽首。夫人自帷中再拜，环珮玉声璆然。孔子曰：“吾乡为弗见，见之礼答焉。”子路不说。孔子矢之曰：“予所不者，天厌之！天厌之！”居卫月余，灵公与夫人同车，宦者雍渠参乘，出，使孔子为次乘，招摇市过之。孔子曰：“吾未见好德如好色者也。”于是丑之，去卫，过曹。是岁，鲁定公卒。\n孔子去曹适宋，与弟子习礼大树下。宋司马桓魋欲杀孔子，拔其树。孔子去。弟子曰：“可以速矣。”孔子曰：“天生德于予，桓魋其如予何！”\n孔子适郑，与弟子相失，孔子独立郭东门。郑人或谓子贡曰：“东门有人，其颡似尧，其项类皋陶，其肩类子产，然自要以下不及禹三寸，累累若丧家之狗。”子贡以实告孔子。孔子欣然笑曰：“形状，末也。而谓似丧家之狗，然哉！然哉！”\n孔子遂至陈，主于司城贞子家。岁余，吴王夫差伐陈，取三邑而去。赵鞅伐朝歌。楚围蔡，蔡迁于吴。吴败赵王句践会稽。\n有隼集于陈廷而死，楛矢贯之，石砮，矢长尺有咫。陈湣公使使问仲尼。仲尼曰：“隼来远矣，此肃慎之矢也。昔武王克商，通道九夷百蛮，使各以其方贿来贡，使无忘职业。于是肃慎贡楛矢石砮，长尺有咫。先王欲昭其令德，以肃慎矢分大姬，配虞胡公而封诸陈。分同姓以珍玉，展亲；分异姓以远方职，使无忘服。故分陈以肃慎矢。”试求之故府，果得之。\n孔子居陈三岁，会晋楚争彊，更伐陈，及吴侵陈，陈常被寇。孔子曰：“归与归与！吾党之小子狂简，进取不忘其初。”于是孔子去陈。\n过蒲，会公叔氏以蒲畔，蒲人止孔子。弟子有公良孺者，以私车五乘从孔子。其为人长贤，有勇力，谓曰：“吾昔从夫子遇难于匡，今又遇难于此，命也已。吾与夫子再罹难，宁斗而死。”斗甚疾。蒲人惧，谓孔子曰：“苟毋适卫，吾出子。”与之盟，出孔子东门。孔子遂适卫。子贡曰：“盟可负邪？”孔子曰：“要盟也，神不听。”\n卫灵公闻孔子来，喜，郊迎。问曰：“蒲可伐乎？”对曰：“可。”灵公曰：“吾大夫以为不可。今蒲，卫之所以待晋楚也，以卫伐之，无乃不可乎？”孔子曰：“其男子有死之志，妇人有保西河之志。吾所伐者不过四五人。”灵公曰：“善。”然不伐蒲。\n灵公老，怠于政，不用孔子。孔子喟然叹曰：“苟有用我者，朞月而已，三年有成。”孔子行。\n佛肸为中牟宰。赵简子攻范、中行，伐中矣。佛肸畔，使人召孔子。孔子欲往。子路曰：“由闻诸夫子，‘其身亲为不善者，君子不入也’。今佛肸亲以中矣畔，子欲往，如之何？”孔子曰：“有是言也。不曰坚乎，磨而不磷；不曰白乎，涅而不淄。我岂匏瓜也哉，焉能系而不食？”\n孔子击磬。有荷蒉而过门者，曰：“有心哉，击磬乎！硁硁乎，莫己知也夫而已矣！”\n孔子学鼓琴师襄子，十日不进。师襄子曰：“可以益矣。”孔子曰：“丘已习其曲矣，未得其数也。”有间，曰：“已习其数，可以益矣。”孔子曰：“丘未得其志也。”有间，曰：“已习其志，可以益矣。”孔子曰：“丘未得其为人也。”有间，（曰）有所穆然深思焉，有所怡然高望而远志焉。曰：“丘得其为人，黯然而黑，几然而长，眼如望羊，如王四国，非文其谁能为此也！”师襄子辟席再拜，曰：“师盖云《文王操》也。”\n孔子既不得用于卫，将西见赵简子。至于河而闻窦鸣犊、舜华之死也，临河而叹曰：“美哉水，洋洋乎！丘之不济此，命也夫！”子贡趋而进曰：“敢问何谓也？”孔子曰：“窦鸣犊、舜华，晋国之贤大夫也。赵简子未得志之时，须此两人而后从政；及其已得志，杀之乃从政。丘闻之也，刳胎杀夭则麒麟不至郊，竭泽涸渔则蛟龙不合阴阳，覆巢毁卵则凤皇不翔。何则？君子讳伤其类也。夫鸟兽之于不义也尚知辟之，而况乎丘哉！”乃还息乎陬乡，作为《陬操》以哀之。而反乎卫，入主蘧伯玉家。\n他日，灵公问兵陈。孔子曰：“俎豆之事则尝闻之，军旅之事未之学也。”明日，与孔子语，见蜚鴈，仰视之，色不在孔子。孔子遂行，复如陈。\n夏，卫灵公卒，立孙辄，是为卫出公。六月，赵鞅内太子蒯聩于戚。阳虎使太子絻，八人衰绖，伪自卫迎者，哭而入，遂居焉。冬，蔡迁于州来。是岁鲁哀公三年，而孔子年六十矣。齐助卫围戚，以卫太子蒯聩在故也。\n夏，鲁桓厘庙燔，南宫敬叔救火。孔子在陈，闻之，曰：“灾必于桓厘庙乎？”已而果然。\n秋，季桓子病，辇而见鲁城，喟然叹曰：“昔此国几兴矣，以吾获罪于孔子，故不兴也。”顾谓其嗣康子曰：“我即死，若必相鲁；相鲁，必召仲尼。”后数日，桓子卒，康子代立。已葬，欲召仲尼。公之鱼曰：“昔吾先君用之不终，终为诸侯笑。今又用之，不能终，是再为诸侯笑。”康子曰：“则谁召而可？”曰：“必召冉求。”于是使使召冉求。冉求将行，孔子曰：“鲁人召求，非小用之，将大用之也。”是日，孔子曰：“归乎归乎！吾党之小子狂简，斐然成章，吾不知所以裁之。”子赣知孔子思归，送冉求，因诫曰“即用，以孔子为招”云。\n冉求既去，明年，孔子自陈迁于蔡。蔡昭公将如吴，吴召之也。前昭公欺其臣迁州来，后将往，大夫惧复迁，公孙翩射杀昭公。楚侵蔡。秋，齐景公卒。\n明年，孔子自蔡如叶。叶公问政，孔子曰：“政在来远附迩。”他日，叶公问孔子于子路，子路不对。孔子闻之，曰：“由，尔何不对曰‘其为人也，学道不倦，诲人不厌，发愤忘食，乐以忘忧，不知老之将至’云尔。”\n去叶，反于蔡。长沮、桀溺耦而耕，孔子以为隐者，使子路问津焉。长沮曰：“彼执舆者为谁？”子路曰：“为孔丘。”曰：“是鲁孔丘与？”曰：“然。”曰：“是知津矣。”桀溺谓子路曰：“子为谁？”曰：“为仲由。”曰：“子，孔丘之徒与？”曰：“然。”桀溺曰：“悠悠者天下皆是也，而谁以易之？且与其从辟人之士，岂若从辟世之士哉！”耰而不辍。子路以告孔子，孔子怃然曰：“鸟兽不可与同群。天下有道，丘不与易也。”\n他日，子路行，遇荷蓧丈人，曰：“子见夫子乎？”丈人曰：“四体不勤，五谷不分，孰为夫子！”植其杖而芸。子路以告，孔子曰：“隐者也。”复往，则亡。\n孔子迁于蔡三岁，吴伐陈。楚救陈，军于城父。闻孔子在陈蔡之间，楚使人聘孔子。孔子将往拜礼，陈蔡大夫谋曰：“孔子贤者，所刺讥皆中诸侯之疾。今者久留陈蔡之间，诸大夫所设行皆非仲尼之意。今楚，大国也，来聘孔子。孔子用于楚，则陈蔡用事大夫危矣。”于是乃相与发徒役围孔子于野。不得行，绝粮。从者病，莫能兴。孔子讲诵弦歌不衰。子路愠见曰：“君子亦有穷乎？”孔子曰：“君子固穷，小人穷斯滥矣。”\n子贡色作。孔子曰：“赐，尔以予为多学而识之者与？”曰：“然。非与？”孔子曰：“非也。予一以贯之。”\n孔子知弟子有愠心，乃召子路而问曰：“《诗》云‘匪兕匪虎，率彼旷野’。吾道非邪？吾何为于此？”子路曰：“意者吾未仁邪？人之不我信也。意者吾未知邪？人之不我行也。”孔子曰：“有是乎！由，譬使仁者而必信，安有伯夷、叔齐？使知者而必行，安有王子比干？”\n子路出，子贡入见。孔子曰：“赐，《诗》云‘匪兕匪虎，率彼旷野’。吾道非邪？吾何为于此？”子贡曰：“夫子之道至大也，故天下莫能容夫子。夫子盖少贬焉？”孔子曰：“赐，良农能稼而不能为穑，良工能巧而不能为顺。君子能修其道，纲而纪之，统而理之，而不能为容。今尔不修尔道而求为容。赐，而志不远矣！”\n子贡出，颜回入见。孔子曰：“回，《诗》云‘匪兕匪虎，率彼旷野’。吾道非邪？吾何为于此？”颜回曰：“夫子之道至大，故天下莫能容。虽然，夫子推而行之，不容何病，不容然后见君子！夫道之不修也，是吾丑也。夫道既已大修而不用，是有国者之丑也。不容何病，不容然后见君子！”孔子欣然而笑曰：“有是哉颜氏之子！使尔多财，吾为尔宰。”\n于是使子贡至楚。楚昭王兴师迎孔子，然后得免。\n昭王将以书社地七百里封孔子。楚令尹子西曰：“王之使使诸侯有如子贡者乎？曰：“无有。”“王之辅相有如颜回者乎？”曰：“无有。”“王之将率有如子路者乎？”曰：“无有。”“王之官尹有如宰予者乎？”曰：“无有。”“且楚之祖封于周，号为子男五十里。今孔丘述三五之法，明周召之业，王若用之，则楚安得世世堂堂方数千里乎？夫文王在丰，武王在镐，百里之君卒王天下。今孔兵得据土壤，贤弟子为佐，非楚之福也。”昭王乃止。其秋，楚昭王卒于城父。\n楚狂接舆歌而过孔子，曰：“凤兮凤兮，何德之衰！往者不可谏兮，来者犹可追也！已而已而，今之从政者殆而！”孔子下，欲与之言。趋而去，弗得与之言。\n于是孔子自楚反乎卫。是岁也，孔子年六十三，而鲁哀公六年也。\n其明年，吴与鲁会缯，征百牢。太宰嚭召季康子。康子使子贡往，然后得已。\n孔子曰：“鲁卫之政，兄弟也。”是时，卫君辄父不得立，在外，诸侯数以为让。而孔子弟子多仕于卫，卫君欲得孔子为政。子路曰：“卫君待子而为政，子将奚先？”孔子曰：“必也正名乎！”子路曰：“有是哉，子之迂也！何其正也？”孔子曰：“野哉由也！夫名不正则言不顺，言不顺则事不成，事不成则礼乐不兴，礼乐不兴则刑罚不中，刑罚不中则民无所错手足矣。夫君子为之必可名，言之必可行。君子于其言，无所苟而已矣。”\n其明年，冉有为季氏将师，与齐战于郎，克之。季康子曰：“子之于军旅，学之乎？性之乎？”冉有曰：“学之于孔子。”季康子曰：“孔子何如人哉？”对曰：“用之有名；播之百姓，质诸鬼神而无憾。求之至于此道，虽累千社，夫子不利也。”康子曰：“我欲召之，可乎？”对曰：“欲召之，则毋以小人固之，则可矣。”而卫孔文子将攻太叔，问策于仲尼。仲尼辞不知，退而命载而行，曰：“鸟能择木，木岂能择鸟乎！”文子固止。会季康子逐公华、公宾、公林，以币迎孔子，孔子归鲁。\n孔子之去鲁凡十四岁而反乎鲁。\n鲁哀公问政，对曰：“政在选臣。”季康子问政，曰：“举直错诸枉，则枉者直。”康子患盗，孔子曰：“苟子之不欲，虽赏之不窃。”然鲁终不能用孔子，孔子亦不求仕。\n孔子之时，周室微而礼乐废，《诗》《书》缺。追迹三代之礼，序《书传》，上纪唐虞之际，下至秦缪，编次其事。曰：“夏礼吾能言之，杞不足征也。殷礼吾能言之，宋不足征也。足，则吾能征之矣。”观殷夏所损益，曰：“后虽百世可知也，以一文一质。周监二代，郁郁乎文哉。吾从周。”故《书传》、《礼记》自孔氏。\n孔子语鲁大师：“乐其可知也。始作翕如，纵之纯如，皦如，绎如也，以成。”“吾自卫反鲁，然后乐正，《雅》《颂》各得其所。”\n古者《诗》三千余篇，及至孔子，去其重，取可施于礼义，上采契后稷，中述殷周之盛，至幽厉之缺，始于衽席，故曰：“《关雎》之乱以为《风》始，《鹿鸣》为《小雅》始，《文王》为《大雅》始，《清庙》为《颂始》”。三百五篇孔子皆弦歌之，以求合《韶》《武》《雅》《颂》之音。礼乐自此可得而述，以备王道，成六艺。\n孔子晚而喜《易》，序《彖》、《系》、《象》、《说卦》、《文言》。读《易》，韦编三绝。曰：“假我数年，若是，我于《易》则彬彬矣。”\n孔子以诗书礼乐教，弟子盖三千焉，身通六艺者七十有二人。如颜浊邹之徒，颇受业者甚众。\n孔子以四教：文，行，忠，信。绝四：毋意，毋必，毋固，毋我。所慎：齐，战，疾。子罕言利与命与仁。不愤不启，举一隅不以三隅反，则弗复也。\n其于乡党，恂恂似不能言者。其于宗庙朝廷，辩辩言，唯谨尔。朝，与上大夫言，訚訚如也；与下大夫言，侃侃如也。\n入公门，鞠躬如也；趋进，翼如也。君召使傧，色勃如也。君命召，不俟驾行矣。\n鱼馁，肉败，割不正，不食。席不正，不坐。食于有丧者之侧，未尝饱也。\n是日哭，则不歌。见齐衰、瞽者，虽童子必变。\n“三人行，必得我师。”“德之不修，学之不讲，闻义不能徙，不善不能改，是吾忧也。”使人歌，善，则使复之，然后和之。\n子不语：怪，力，乱，神。\n子贡曰：“夫子之文章，可得闻也。夫子言天道与性命，弗可得闻也已。”颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱人，博我以文，约我以礼，欲罢不能。既竭我才，如有所立，卓尔。虽欲从之，蔑由也已。”达巷党人（童子）曰：“大哉孔子，博学而无所成名。”子闻之曰：“我何执？执御乎？执射乎？我执御矣。”牢曰：“子云‘不试，故艺’。”\n鲁哀公十四年春，狩大野。叔孙氏车子鉏商获兽，以为不祥。仲尼视之，曰：“麟也。”取之。曰：“河不出图，雒不出书，吾已矣夫！”颜渊死，孔子曰：“天丧予！”及西狩见麟，曰：“吾道穷矣！”喟然叹曰：“莫知我夫！”子贡曰：“何为莫知子？”子曰：“不怨天，不尤人，下学而上达，知我者其天乎！”\n“不降其志，不辱其身，伯夷、叔齐乎！”谓“柳下惠、少连降志辱身矣”。谓“虞仲、夷逸隐居放言，行中清，废中权”。“我则异于是，无可无不可。”\n子曰：“弗乎弗乎，君子病没世而名不称焉。吾道不行矣，吾何以自见于后世哉？”乃因史记作《春秋》，上至隐公，下讫哀公十四年，十二公。据鲁，亲周，故殷，运之三代。约其文辞而指博。故吴楚之君自称王，而《春秋》贬之曰“子”；践土之会实召周天子，而《春秋》讳之曰“天王狩于河阳”：推此类以绳当世。贬损之义，后有王者举而开之。《春秋》之义行，则天下乱臣贼子惧焉。\n孔子在位听讼，文辞有可与人共者，弗独有也。至于为《春秋》，笔则笔，削则削，子夏之徒不能赞一辞。弟子受《春秋》，孔子曰：“后世知丘者以《春秋》，而罪丘者亦以《春秋》。”\n明岁，子路死于卫。孔子病，子贡请见。孔子方负杖逍遥于门，曰：“赐，汝来何其晚也？”孔子因叹，歌曰：“太山坏乎！梁柱摧乎！哲人萎乎！”因以涕下。谓子贡曰：“天下无道久矣，莫能宗予。夏人殡于东阶，周人于西阶，殷人两柱间。昨暮予梦坐奠两柱之间，予始殷人也。”后七日卒。\n孔子年七十三，以鲁哀公十六年四月己丑卒。\n哀公诔之曰：“旻天下弔，不憖遗一老，俾屏余一人以在位，茕茕余在疚。呜呼哀哉！尼父，毋自律！”子贡曰：“君其不没于鲁乎！夫子之言曰：‘礼失则昏，名失则愆。失志为昏，失所为愆。’生不能用，死而诔之，非礼也。称‘余一人’，非名也。”\n孔子葬鲁城北泗上，弟子皆服三年。三年心丧毕，相诀而去，则哭，各复尽哀；或复留。唯子赣庐于冢上，凡六年，然后去。弟子及鲁人往从冢而家者百有余室，因命曰孔里。鲁世世相传以岁时奉祠孔子冢，而诸儒亦讲礼乡饮大射于孔子冢。孔子冢大一顷。故所居堂弟子内，后世因庙藏孔子衣冠琴车书，至于汉二百余年不绝。高皇帝过鲁，以太牢祠焉。诸侯卿相至，常先谒然后从政。\n孔子生鲤，字伯鱼。伯鱼年五十，先孔子死。\n伯鱼生伋，字子思，年六十二。尝困于宋。子思作《中庸》。\n子思生白，字子上，年四十七。子上生求，字子家，年四十五。子家生箕，字子京，年四十六。子京生穿，字子高，年五十一。子高生子慎，年五十七，尝为魏相。\n子慎生鲋，年五十七，为陈王涉博士，死于陈下。\n鲋弟子襄，年五十七。尝为孝惠皇帝博士，迁为长沙太守。长九尺六寸。\n子襄生忠，年五十七。忠生武，武生延年及安国。安国为今皇帝博士，至临淮太守，蚤卒。安国生卬，卬生驩。\n太史公曰：《诗》有之：“高山仰止，景行行止。”虽不能至，然心乡往之。余读孔氏书，想见其为人。适鲁，观仲尼庙堂车服礼器，诸生以时习礼其家，余祗回留之不能去云。天下君王至于贤人众矣，当时则荣，没则已焉。孔子布衣，传十余世，学者宗之。自天子王侯，中国言《六艺》者折中于夫子，可谓至圣矣！\n孔子曰“受业身通者七十有七人”，皆异能之士也。德行：颜渊，闵子骞，冉伯牛，仲弓。政事：冉有，季路。言语：宰我，子贡。文学：子游，子夏。师也辟，参也鲁，柴也愚，由也喭，回也屡空。赐不受命而货殖焉，亿则屡中。\n孔子之所严事：于周则老子；于卫，蘧伯玉；于齐，晏平仲；于楚，老莱子；于郑，子产；于鲁，孟公绰。数称臧文仲、柳下惠、铜鞮伯华、介山子然，孔子皆后之，不并世。\n颜回者，鲁人也，字子渊。少孔子三十岁。\n颜渊问仁，孔子曰：“克己复礼，天下归仁焉。”\n孔子曰：“贤哉回也！一箪食，一瓢饮，在陋巷，人不堪其忧，回也不改其乐。”“回也如愚；退而省其私，亦足以发，回也不愚。”“用之则行，舍之则藏，唯我与尔有是夫！”\n回年二十九，发尽白，蚤死。孔子哭之恸，曰：“自吾有回，门人益亲。”\n鲁哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣，今也则亡。”\n闵损字子骞。少孔子十五岁。\n孔子曰：“孝哉闵子骞！人不閒于其父母昆弟之言。”不仕大夫，不食污君之禄。“如有复我者，必在汶上矣。”\n冉耕字伯牛。孔子以为有德行。\n伯牛有恶疾，孔子往问之，自牖执其手，曰：“命也夫！斯人也而有斯疾，命也夫！”\n冉雍字仲弓。\n仲弓问政，孔子曰：“出门如见大宾，使民如承大祭。在邦无怨，在家无怨。”\n孔子以仲弓为有德行，曰：“雍也可使南面。”\n仲弓父，贱人。孔子曰：“犁牛之子骍且角，虽欲勿用，山川其舍诸？”\n冉求字子有，少孔子二十九岁。为季氏宰。\n季康子问孔子曰：“冉求仁乎？”曰：“千室之邑，百乘之家，求也可使治其赋。仁则吾不知也。”复问：“子路仁乎？”孔子对曰：“如求。”\n求问曰：“闻斯行诸？”子曰：“行之。”子路问：“闻斯行诸？”子曰：“有父兄在，如之何其闻斯行之！”子华怪之，“敢问问同而答异？”孔子曰：“求也退，故进之。由也兼人，故退之。”\n仲由字子路，卞人也。少孔子九岁。\n子路性鄙，好勇力，志伉直，冠雄鸡，佩豭豚，陵暴孔子。孔子设礼稍诱子路，子路后儒服委质，因门人请为弟子。\n子路问政，孔子曰：“先之，劳之。”请益。曰：“无倦。”\n子路问：“君子尚勇乎？”孔子曰：“义之为上。君子好勇而无义则乱，小人好勇而无义则盗。”\n子路有闻，未之能行，唯恐有闻。\n孔子曰：“片言可以折狱者，其由也与！”“由也好勇过我，无所取材。”“若由也，不得其死然。”“衣敝缊袍与衣狐貉者立而不耻者，其由也与！”“由也升堂矣，未入于室也。”\n季康子问：“仲由仁乎？”孔子曰：“千乘之国可使治其赋，不知其仁。”\n子路喜从游，遇长沮、桀溺、荷蓧丈人。\n子路为季氏宰，季孙问曰：“子路可谓大臣与？”孔子曰：“可谓具臣矣。”\n子路为蒲大夫，辞孔子。孔子曰：“蒲多壮士，又难治。然吾语汝：恭以敬，可以执勇；宽以正，可以比众；恭正以静，可以报上。”\n初，卫灵公有宠姬曰南子。灵公太子蒉聩得过南子，惧诛出奔。及灵公卒而夫人欲立公子郢。郢不肯，曰：“亡人太子之子辄在。”于是卫立辄为君，是为出公。出公立十二年，其父蒉聩居外，不得入。子路为卫大夫孔悝之邑宰。蒉聩乃与孔悝作乱，谋入孔悝家，遂与其徒袭攻出公。出公奔鲁，而蒉聩入立，是为庄公。方孔悝作乱，子路在外，闻之而驰往。遇子羔出卫城门，谓子路曰：“出公去矣，而门已闭，子可还矣，毋空受其祸。”子路曰：“食其食者不避其难。”子羔卒去。有使者入城，城门开，子路随而入。造蒉聩，蒉聩与孔悝登台。子路曰：“君焉用孔悝？请得而杀之。”蒉聩弗听。于是子路欲燔台，蒉聩惧，乃下石乞、壶黡攻子路，击断子路之缨。子路曰：“君子死而冠不免。”遂结缨而死。\n孔子闻卫乱，曰：“嗟乎，由死矣！”已而果死。故孔子曰：“自吾得由，恶言不闻于耳。”是时子贡为鲁使于齐。\n宰予字子我。利口辩辞。既受业。问：“三年之丧不已久乎？君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。”子曰：“于汝安乎？”曰：“安。”“汝安则为之。君子居丧，食旨不甘，闻乐不乐，故弗为也。”宰我出，子曰：“予之不仁也！子生三年然后免于父母之怀。夫三年之丧，天下之通义也。”\n宰予昼寝。子曰：“朽木不可雕也，粪土之墙不可圬也。”\n宰我问五帝之德，子曰：“予非其人也。”\n宰我为临菑大夫，与田常作乱，以夷其族，孔子耻之。\n端沐赐，卫人，字子贡。少孔子三十一岁。\n子贡利口巧辞，孔子常黜其辩。问曰：“汝与回也孰愈？”对曰：“赐也何敢望回！回也闻一以知十，赐也闻一以知二。”\n子贡既已受业，问曰：“赐何人也？”孔子曰：“汝器也。”曰：“何器也？”曰：“瑚琏也。”\n陈子禽问子贡曰：“仲尼焉学？”子贡曰：“文武之道未坠于地，在人，贤者识其大者，不贤者识其小者，莫不有文武之道。夫子焉不学，而亦何常师之有！”又问曰：“孔子适是国必闻其政。求之与？抑与之与？”子贡曰：“夫子温良恭俭让以得之。夫子之求之也，其诸异乎人之求之也。”\n子贡问曰：“富而无骄，贫而无谄，何如？”孔子曰：“可也；不如贫而乐道，富而好礼。”\n田常欲作乱于齐，惮高、国、鲍、晏，故移其兵欲以伐鲁。孔子闻之，谓门弟子曰：“夫鲁，坟墓所处，父母之国，国危如此，二三子何为莫出？”子路请出，孔子止之。子张、子石请行，孔子弗许。子贡请行，孔子许之。\n遂行，至齐，说田常曰：“君之伐鲁过矣。夫鲁，难伐之国，其城薄以卑，其地狭以泄，其君愚而不仁，大臣伪而无用，其士民又恶甲兵之事，此不可与战。君不如伐吴。夫吴，城高以厚，地广以深，甲坚以新，士选以饱，重器精兵尽在其中，又使明大夫守之，此易伐也。”田常忿然作色曰：“子之所难，人之所易；子之所易，人之所难。而以教常，何也？”子贡曰：“臣闻之，忧在内者攻彊，忧在外者攻弱。今君忧在内。吾闻君三封而三不成者，大臣有不听者也。今君破鲁以广齐，战胜以骄主，破国以尊臣，而君之功不与焉，则交日疏于主。是君上骄主心，下恣群臣，求以成大事，难矣。夫上骄则恣，臣骄则争，是君上与主有却，下与大臣交争也。如此，则君之立于齐危矣。故曰不如伐吴。伐吴不胜，民人外死，大臣内空，是君上无彊臣之敌，下无民人之过，孤主制齐者唯君也。”田常曰：“善。虽然，吾兵业已加鲁矣，去而之吴，大臣疑我，柰何？”子贡曰：“君按兵无伐，臣请往使吴王，令之救鲁而伐齐，君因以兵迎之。”田常许之，使子贡南见吴王。\n说曰：“臣闻之，王者不绝世，霸者无彊敌，千钧之重加铢两而移。今以万乘之齐而私千乘之鲁，与吴争彊，窃为王危之。且夫救鲁，显名也；伐齐，大利也。以抚泗上诸侯，诛暴齐以服彊晋，利莫大焉。名存亡鲁，实困彊齐，智者不疑也。”吴王曰：“善。虽然，吾尝与越战，栖之会稽。越王苦身养士，有报我心。子待我伐越而听子。”子贡曰：“越之劲不过鲁，吴之彊不过齐，王置齐而伐越，则齐已平鲁矣。且王方以存亡继绝为名，夫伐小越而畏彊齐，非勇也。夫勇者不避难，仁者不穷约，智者不失时，王者不绝世，以立其义。今存越示诸侯以仁，救鲁伐齐，威加晋国，诸侯必相率而朝吴，霸业成矣。且王必恶越，臣请东见越王，令出兵以从，此实空越，名从诸侯以伐也。”吴王大说，乃使子贡之越。\n越王除道郊迎，身御至舍而问曰：“此蛮夷之国，大夫何以俨然辱而临之？”子贡曰：“今者吾说吴王以救鲁伐齐，其志欲之而畏越，曰‘待我伐越乃可’。如此，破越必矣。且夫无报人之志而令人疑之，拙也；有报人之志，使人知之，殆也；事未发而先闻，危也。三者举事之大患。”句践顿首再拜曰：“孤尝不料力，乃与吴战，困于会稽，痛入于骨髓，日夜焦脣干舌，徒欲与吴王接踵而死，孤之愿也。”遂问子贡。子贡曰：“吴王为人猛暴，群臣不堪；国家敝以数战，士卒弗忍；百姓怨上，大臣内变；子胥以谏死，太宰嚭用事，顺君之过以安其私：是残国之冶也。今王诚发士卒佐之以徼其志，重宝以说其心，卑辞以尊其礼，其伐齐必也。彼战不胜，王之福矣。战胜，必以兵临晋，臣请北见晋君，令共攻之，弱吴必矣。其锐兵尽于齐，重甲困于晋，而王制其敝，此灭吴必矣。”越王大说，许诺。送子贡金百镒，剑一，良矛二。子贡不受，遂行。\n报吴王曰：“臣敬以大王之言告越王，越王大恐，曰：‘孤不幸，少失先人，内不自量，抵罪于吴，军败身辱，栖于会稽，国为虚莽，赖大王之赐，使得奉俎豆而修祭祀，死不敢忘，何谋之敢虑！’”后五日，越使大夫种顿首言于吴王曰：“东海役臣孤句践使者臣种，敢修下吏问于左右。今窃闻大王将兴大义，诛彊救弱，困暴齐而抚周室，请悉起境内士卒三千人，孤请自被坚执锐，以先受矢石。因越贱臣种奉先人藏器，甲二十领，鈇屈卢之矛，步光之剑，以贺军吏。”吴王大说，以告子贡曰：“越王欲身从寡人伐齐，可乎？”子贡曰：“不可。夫空人之国，悉人之众，又从其君，不义。君受其币，许其师，而辞其君。”吴王许诺，乃谢越王。于是吴王乃遂发九郡兵伐齐。\n子贡因去之晋，谓晋君曰：“臣闻之，虑不先定不可以应卒，兵不先辨不可以胜敌。今夫齐与吴将战，彼战而不胜，越乱之必矣；与齐战而胜，必以其兵临晋。”晋君大恐，曰：“为之柰何？”子贡曰：“修兵休卒以待之。”晋君许诺。\n子贡去而之鲁。吴王果与齐人战于艾陵，大破齐师，获七将军之兵而不归，果以兵临晋，与晋人相遇黄池之上。吴晋争彊。晋人击之，大败吴师。越王闻之，涉江袭吴，去城七里而军。吴王闻之，去晋而归，与越战于五湖。三战不胜，城门不守，越遂围王宫，杀夫差而戮其相。破吴三年，东向而霸。\n故子贡一出，存鲁，乱齐，破吴，彊晋而霸越。子贡一使，使势相破，十年之中，五国各有变。\n子贡好废举，与时转货赀。喜扬人之美，不能匿人之过。常相鲁卫，家累千金，卒终于齐。\n言偃，吴人，字子游。少孔子四十五岁。\n子游既已受业，为武城宰。孔子过，闻弦歌之声。孔子莞尔而笑曰：“割鸡焉用牛刀？”子游曰：“昔者偃闻诸夫子曰，君子学道则爱人，小人学道则易使。”孔子曰：“二三子，偃之言是也。前言戏之耳。”孔子以为子游习于文学。\n卜商字子夏。少孔子四十四岁。\n子夏问：“‘巧笑倩兮，美目盻兮，素以为绚兮’，何谓也？”子曰：“绘事后素。”曰：“礼后乎？”孔子曰：“商始可与言《诗》已矣。”\n子贡问：“师与商孰贤？”子曰：“师也过，商也不及。”“然则师愈与？”曰：“过犹不及。”\n子谓子夏曰：“汝为君子儒，无为小人儒。”\n孔子既没，子夏居西河教授，为魏文侯师。其子死，哭之失明。\n颛孙师，陈人，字子张。少孔子四十八岁。\n子张问干禄，孔子曰：“多闻阙疑，慎言其馀，则寡尤；多见阙殆，慎行其馀，则寡悔。言寡尤，行寡悔，禄在其中矣。”\n他日从在陈蔡閒，困，问行。孔子曰：“言忠信，行笃敬，虽蛮貊之国行也；言不忠信，行不笃敬，虽州里行乎哉！立则见其参于前也，在舆则见其倚于衡，夫然后行。”子张书诸绅。\n子张问：“士何如斯可谓之达矣？”孔子曰：“何哉，尔所谓达者？”子张对曰：“在国必闻，在家必闻。”孔子曰：“是闻也，非达也。夫达者，质直而好义，察言而观色，虑以下人，在国及家必达。夫闻也者，色取仁而行违，居之不疑，在国及家必闻。”\n曾参，南武城人，字子舆。少孔子四十六岁。\n孔子以为能通孝道，故授之业。作《孝经》。死于鲁。\n澹台灭明，武城人，字子羽。少孔子三十九岁。\n状貌甚恶。欲事孔子，孔子以为材薄。既已受业，退而修行，行不由径，非公事不见卿大夫。\n南游至江，从弟子三百人，设取予去就，名施乎诸侯。孔子闻之，曰：“吾以言取人，失之宰予；以貌取人，失之子羽。”\n宓不齐字子贱。少孔子三十岁。\n孔子谓“子贱君子哉！鲁无君子，斯焉取斯？”\n子贱为单父宰，反命于孔子，曰：“此国有贤不齐者五人，教不齐所以治者。”孔子曰：“惜哉不齐所治者小，所治者大则庶几矣。”\n原宪字子思。\n子思问耻。孔子曰：“国有道，谷。国无道，谷，耻也。”\n子思曰：“克伐怨欲不行焉，可以为仁乎？”孔子曰：“可以为难矣，仁则吾弗知也。”\n孔子卒，原宪遂亡在草泽中。子贡相卫，而结驷连骑，排藜藿入穷阎，过谢原宪。宪摄敝衣冠见子贡。子贡耻之，曰：“夫子岂病乎？”原宪曰：“吾闻之，无财者谓之贫，学道而不能行者谓之病。若宪，贫也，非病也。”子贡惭，不怿而去，终身耻其言之过也。\n公冶长，齐人，字子长。\n孔子曰：“长可妻也，虽在累绁之中，非其罪也。”以其子妻之。\n南宫括字子容。\n问孔子曰：“羿善射，奡荡舟，俱不得其死然；禹稷躬稼而有天下？”孔子弗答。容出，孔子曰：“君子哉若人！上德哉若人！”“国有道；不废；国无道，免于刑戮。”三复“白珪之玷”，以其兄之子妻之。\n公皙哀字季次。\n孔子曰：“天下无行，多为家臣，仕于都；唯季次未尝仕。”\n曾蒧字皙。\n侍孔子，孔子曰：“言尔志。”蒧曰：“春服既成，冠者五六人，童子六七人，浴乎沂，风乎舞雩，咏而归。”孔子喟尔叹曰：“吾与蒧也！”\n颜无繇字路。路者，颜回父，父子尝各异时事孔子。\n颜回死，颜路贫，请孔子车以葬。孔子曰：“材不材，亦各言其子也。鲤也死，有棺而无椁，吾不徒行以为之椁，以吾从大夫之后，不可以徒行。”\n商瞿，鲁人，字子木。少孔子二十九岁。\n孔子传《易》于瞿，瞿传楚人馯臂子弘，弘传江东人矫子庸疵，疵传燕人周子家竖，竖传淳于人光子乘羽，羽传齐人田子庄何，何传东武人王子中同，同传菑川人杨何。何元朔中以治《易》为汉中大夫。\n高柴字子羔，少孔子三十岁。\n子羔长不盈五尺，受业孔子，孔子以为愚。\n子路使子羔为费郈宰，孔子曰：“贼夫人之子！”子路曰：“有民人焉，有社稷焉，何必读书然后为学！”孔子曰：“是故恶夫佞者。”\n漆彫开字子开。\n孔子使开仕，对曰：“吾斯之未能信。”孔子说。\n公伯缭字子周。\n周愬子路于季孙，子服景伯以告孔子，曰：“夫子固有惑志，缭也，吾力犹能肆诸市朝。”孔子曰：“道之将行，命也；道之将废，命也。公伯缭其如命何！”\n司马耕字子牛。\n牛多言而躁。问仁于孔子，孔子曰：“仁者其言也讱。”曰：“其言也讱，斯可谓之仁乎？”子曰：“为之难，言之得无讱乎！”\n问君子，子曰：“君子不忧不惧。”曰：“不忧不惧，斯可谓之君子乎？”子曰：“内省不疚，夫何忧何惧！”\n樊须字子迟。少孔子三十六岁。\n樊迟请学稼，孔子曰：“吾不如老农。”请学圃，曰：“吾不如老圃。”樊迟出，孔子曰：“小人哉樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼！”\n樊迟问仁，子曰：“爱人。”问智，曰：“知人。”\n有若少孔子四十三岁。有若曰：“礼之用，和为贵，先王之道斯为美。小大由之，有所不行；知和而和，不以礼节之，亦不可行也。”“信近于义，言可复也；恭近于礼，远耻辱也；因不失其亲，亦可宗也。”\n孔子既没，弟子思慕，有若状似孔子，弟子相与共立为师，师之如夫子时也。他日，弟子进问曰：“昔夫子当行，使弟子持雨具，已而果雨。弟子问曰：‘夫子何以知之？’”夫子曰：‘《诗》不云乎？“月离于毕，俾滂沱矣。”昨暮月不宿毕乎？’”他日，月宿毕，竟不雨。商瞿年长无子，其母为取室。孔子使之齐，瞿母请之。孔子曰：‘无忧，瞿年四十后当有五丈夫子。’已而果然。敢问夫子何以知此？”有若默然无以应。弟子起曰：“有子避之，此非子之座也！”\n公西赤字子华。少孔子四十二岁。\n子华使于齐，冉有为其母请粟。孔子曰：“与之釜。”请益，曰：“与之庾。”冉子与之粟五秉。孔子曰：“赤之适齐也，乘肥马，衣轻裘。吾闻君子周急不继富。”\n巫马施字子旗。少孔子三十岁。\n陈司败问孔子曰：“鲁昭公知礼乎？”孔子曰：“知礼。”退而揖巫马旗曰：“吾闻君子不党，君子亦党乎？鲁君娶吴女为夫人，命之为孟子。孟子姓姬，讳称同姓，故谓之孟子。鲁君而知礼，孰不知礼！”施以告孔子，孔子曰：“丘也幸，苟有过，人必知之。臣不可言君亲之恶，为讳者，礼也。”\n梁鳣字叔鱼。少孔子二十九岁。\n颜幸字子柳。少孔子四十六岁。\n冉孺字子鲁，少孔子五十岁。\n曹卹字子循。少孔子五十岁。\n伯虔字子析，少孔子五十岁。\n公孙龙字子石。少孔子五十三岁。\n自子石已右三十五人，显有年名及受业闻见于书传。其四十有二人，无年及不见书传者纪于左：\n冉季字子产。\n公祖句兹字子之。\n秦祖字子南。\n漆雕哆字子敛。\n颜高字子骄。\n漆雕徒父。\n壤驷赤字子徒。\n商泽。\n石作蜀字子明。\n任不齐字选。\n公良孺字子正。\n后处字子里。\n秦冉字开。\n公夏首字乘。\n奚容箴字子皙。\n公肩定字子中。\n颜祖字襄。\n鄡单字子家。\n句井疆。\n罕父黑字子索。\n秦商字子丕。\n申党字周。\n颜之仆字叔。\n荣旂字子祈。\n县成字子祺。\n左人郢字行。\n燕伋字思。\n郑国字子徒。\n秦非字子之。\n施之常字子恒。\n颜哙字子声。\n步叔乘字子车。\n原亢籍。\n乐欬字子声。\n廉絜字庸。\n叔仲会字子期。\n颜何字冉。\n狄黑字皙。\n邦巽字子敛。\n孔忠。\n公西舆如字子上。\n公西葴字子上。\n太史公曰：学者多称七十子之徒，誉者或过其实，毁者或损其真，钧之未覩厥容貌，则论言弟子籍，出孔氏古文近是。余以弟子名姓文字悉取《论语》弟子问并次为篇，疑者阙焉。\n", "para_ids": [723, 724, 725, 726, 727, 728, 729, 730, 731, 732, 733, 734, 735, 736, 737, 738, 739, 740, 741, 742, 743, 744, 745, 746, 747, 748, 749, 750, 751, 752, 753, 754, 755, 756, 757, 758, 759, 760, 761, 762, 763, 764, 765, 766, 767, 768, 769, 770, 771, 772, 773, 774, 775, 776, 777, 778, 779, 780, 781, 782, 783, 784, 785, 786, 787, 788, 789, 790, 791, 792, 793, 794, 795, 796, 797, 798, 799, 800, 801, 802, 803, 804, 805, 806, 807, 808, 809, 810, 811, 812, 813, 814, 815, 816, 817, 818, 819, 820, 821, 822, 823, 824, 825, 826, 827, 828, 829, 830, 831, 832, 833, 834, 835, 836, 837, 838, 839, 840, 841, 842, 843, 844, 845, 846, 847, 848, 849, 850, 851, 852, 853, 854, 855, 856, 857, 858, 859, 860, 861, 862, 863, 864, 865, 866, 867, 868, 869, 870, 871, 872, 873, 874, 875, 876, 877, 878, 879, 880, 881, 882, 883, 884, 885, 886, 887, 888, 889, 890, 891, 892, 893, 894, 895, 896, 897, 898, 899, 900, 901, 902, 903, 904, 905, 906, 907, 908, 909, 910, 911, 912, 913, 914, 915, 916, 917, 918, 919, 920, 921, 922, 923, 924, 925, 926, 927, 928, 929, 930, 931, 932, 933, 934, 935, 936, 937, 938, 939, 940, 941, 942, 943, 944, 945, 946, 947, 948, 949, 950, 951, 952, 953, 954, 955, 956, 957, 958, 959]}
{"uid": 6, "level": "h1", "h1": "《礼记》", "h2": "《檀弓上》", "h3": "3．1", "text": "公仪仲子之丧，檀弓免焉。仲子舍其孙而立其子，檀弓曰：“何居？我未之前闻也。”趋而就子服伯子于门右，曰：“仲子舍其孙而立其子，何也？”伯子曰：“仲子亦犹行古之道也。昔者文王舍伯邑考而立武王；微子舍其孙腯而立衍也；夫仲子亦犹行古之道也。”子游问诸孔子，孔子曰：“否！立孙。”\n孔子曰：“拜而后稽颡，颓乎其顺也；稽颡而后拜，颀乎其至也。三年之丧，吾从其至者。”\n孔子既得合葬于防，曰：“吾闻之，古也墓而不坟；今丘也，东西南北之人也，不可以弗识也。”于是封之，崇四尺。孔子先反，门人后，雨甚，至，孔子问焉，曰：“尔来何迟也？”曰：“防墓崩。”孔子不应。三。孔子泫然流涕曰：“吾闻之：古不修墓。”\n孔子哭子路于中庭。有人吊者而夫子拜之。既哭，进使者而问故。使者曰：“醢之矣。”遂命覆醢。\n曾子曰：“朋友之墓，有宿草而不哭焉。”\n孔子少孤，不知其墓。殡于五父之衢。人之见之者，皆以为葬也。其慎也，盖殡也。问于郰曼父之母，然后得合葬于防。\n穆公之母卒，使人问于曾子曰：“如之何？”对曰：“申也闻诸申之父曰：哭泣之哀，齐、斩之情，饘粥之食，自天子达。布幕，卫也；縿幕，鲁也。”\n鲁人有朝祥而莫歌者，子路笑之。夫子曰：“由，尔责于人，终无已夫？三年之丧，亦已久矣夫。”子路出，夫子曰：“又多乎哉，踰月则其善也。”\n曾子寝疾，病。乐正子春坐于床下，曾元、曾申坐于足，童子隅坐而执烛。童子曰：“华而睆，大夫之箦与？”子春曰：“止！”曾子闻之，瞿然曰：“呼！”曰：“华而睆，大夫之箦与？”曾子曰：“然，斯季孙之赐也，我未之能易也，元，起易箦。”曾元曰：“夫子之病革矣，不可以变，幸而至于旦，请敬易之。”曾子曰：“尔之爱我也不如彼；君子之爱人也以德，细人之爱人也以姑息。吾何求哉？吾得正而毙焉斯已矣。”举扶而易之。反席未安而没。\n孔子既祥，五日弹琴而不成声，十日而成笙歌。\n死而不吊者三：畏、厌、溺。子路有姊之丧，可以除之矣，而弗除也，孔子曰：“何弗除也？”子路曰：“吾寡兄弟而弗忍也。”孔子曰：“先王制礼，行道之人皆弗忍也。”子路闻之，遂除之。\n舜葬于苍梧之野，盖三妃未之从也。季武子曰：“周公盖祔。”曾子之丧，浴于爨室。\n子张病，召申祥而语之曰：“君子曰终，小人曰死；吾今日其庶几乎？”\n曾子曰：“始死之奠，其馀阁也与？”曾子曰：“小功不为位也者，是委巷之礼也。子思之哭嫂也为位，妇人倡踊；申祥之哭言思也亦然。”\n古者，冠缩缝，今也衡缝；故丧冠之反吉，非古也。曾子谓子思曰：“伋，吾执亲之丧也，水浆不入于口者七日。”子思曰：“先王之制礼也，过之者俯而就之，不至焉者跂而及之。故君子之执亲之丧也，水浆不入于口者三日，杖而后能起。”\n曾子曰：“小功不税，则是远兄弟终无服也，而可乎？”\n伯高之丧，孔氏之使者未至，冉子摄束帛、乘马而将之。孔子曰：“异哉，徒使我不诚礼于伯高。”伯高死于卫，赴于孔子，孔子曰：“吾恶乎哭诸？兄弟，吾哭诸庙；父之友，吾哭诸庙门之外；师，吾哭诸寝；朋友，吾哭诸寝门之外；所知，吾哭诸野。于野，则已疏；于寝，则已重。夫由赐也见我，吾哭诸赐氏。”遂命子贡为之主，曰：“为尔哭也来者，拜之；知伯高而来者。勿拜也。”\n曾子曰：“丧有疾，食肉饮酒，必有草木之滋焉。以为薑桂之谓也。”\n子夏丧其子而丧其明。曾子吊之曰：“吾闻之也：朋友丧明则哭之。”曾子哭，子夏亦哭，曰：“天乎！予之无罪也。”曾子怒曰：“商，女何无罪也？吾与女事夫子于洙、泗之间，退而老于西河之上，使西河之民疑女于夫子，尔罪一也；丧尔亲，使民未有闻焉，尔罪二也；丧尔子，丧尔明，尔罪三也。而曰女何无罪与！”子夏投其杖而拜曰：“吾过矣！吾过矣！吾离群而索居亦已久矣。”\n孔子之卫，遇旧馆人之丧，入而哭之哀。出，使子贡说骖而赙之。子贡曰：“于门人之丧，未有所说骖，说骖于旧馆，无乃已重乎？”夫子曰：“予乡者入而哭之，遇于一哀而出涕。予恶夫涕之无从也。小子行之。”\n孔子在卫，有送葬者，而夫子观之，曰：“善哉为丧乎！足以为法矣，小子识之。”子贡曰：“夫子何善尔也？”曰：“其往也如慕，其反也如疑。”子贡曰：“岂若速反而虞乎！”子曰：“小子识之，我未之能行也。”\n颜渊之丧，馈祥肉，孔子出受之；入，弹琴而后食之。\n孔子与门人立，拱而尚右，二三子亦皆尚右。孔子曰：“二三子之嗜学也，我则有姊之丧故也。”二三子皆尚左。\n孔子蚤作，负手曳杖，消摇于门，歌曰：“泰山其颓乎，梁木其坏乎，哲人其萎乎！”既歌而入，当户而坐。子贡闻之，曰：“泰山其颓，则吾将安仰？梁木其坏、哲人其萎，则吾将安放？夫子殆将病也。”遂趋而入。夫子曰：“赐！尔来何遟也？夏后氏殡于东阶之上，则犹在阼也；殷人殡于两楹之间，则与宾主夹之也；周人殡于西阶之上，则犹宾之也。而丘也殷人也。予畴昔之夜，梦坐奠于两楹之间。夫明王不兴，而天下其孰能宗予，予殆将死也。”盖寝疾七日而没。孔子之丧，门人疑所服。子贡曰：“昔者夫子之丧颜渊也，若丧子而无服；丧子路亦然。请丧夫子若丧父而无服。”\n孔子之丧，公西赤为志焉：饰棺、墙置翣设披，周也；设崇，殷也；绸练设旐，夏也。\n子张之丧，公明仪为志焉。褚幕丹质，蚁结于四隅，殷士也。\n子夏问于孔子曰：“居父母之仇如之何？”夫子曰：“寝苫枕干，不仕，弗与共天下也；遇诸市朝，不反兵而斗。”曰：“请问居昆弟之仇如之何？”曰：“仕弗与共国；衔君命而使，虽遇之不斗。”曰：“请问居从父、昆弟之仇如之何？”曰：“不为魁，主人能，则执兵而陪其后。”\n孔子之丧，二三子皆绖而出。群居则绖，出则否。\n子路曰：“吾闻诸夫子：‘丧礼，与其哀不足而礼有馀也，不若礼不足而哀有馀也。祭礼，与其敬不足而礼有馀也，不若礼不足而敬有馀也。’”\n曾子吊于负夏，主人既祖，填池，推柩而反之，降妇人而后行礼。从者曰：“礼与？”曾子曰：“夫祖者且也；且、胡为其不可以反宿也。”从者又问诸子游曰：“礼与？”子游曰：“饭于牖下，小敛于户内，大敛于阼，殡于客位，祖于庭，葬于墓，所以即远也。故丧事有进而无退。”曾子闻之曰：“多矣乎，予出祖者。”\n曾子袭裘而吊，子游裼裘而吊。曾子指子游而示人曰：“夫夫也，为习于礼者，如之何其裼裘而吊也。”主人既小敛，袒、括发；子游趋而出，袭裘、带、绖而入。曾子曰：“我过矣，我过矣，夫夫是也。”\n子夏既除丧而见，予之琴，和之而不和，弹之而不成声。作而曰：“哀未忘也。先王制礼，而弗敢过也。”子张既除丧而见，予之琴，和之而和，弹之而成声，作而曰：“先王制礼，不敢不至焉。”\n司寇惠子之丧，子游为之麻衰，牡麻绖，文子辞曰：“子辱与弥牟之弟游，又辱为之服，敢辞。”子游曰：“礼也。”文子退，反哭。子游趋而就诸臣之位，文子又辞曰：“子辱与弥牟之弟游，又辱为之服，又辱临其丧，敢辞。”子游曰：“固以请。”文子退，扶适子南面而立，曰：“子辱与弥牟之弟游，又辱为之服，又辱临其丧，虎也敢不复位。”子游趋而就客位。\n将军文子之丧，既除丧，而后越人来吊，主人深衣、练冠，待于庙，垂涕洟，子游观之曰：“将军文氏之子其庶几乎！亡于礼者之礼也，其动也中。”\n弁人有其母死而孺子泣者，孔子曰：“哀则哀矣，而难为继也。夫礼，为可传也，为可继也。故哭踊有节。”\n叔孙武叔之母死，既小敛，举者出户，出户袒，且投其冠，括发。子游曰：“知礼。”\n曾子与客立于门侧，其徒趋而出。曾子曰：“尔将何之？”曰：“吾父死，将出哭于巷。”曰：“反，哭于尔次。”曾子北面而吊焉。\n孔子曰：“之死而致死之，不仁而不可为也；之死而致生之，不知而不可为也。是故竹不成用，瓦不成味，木不成斲，琴瑟张而不平，竽笙备而不和，有钟磬而无簨虡，其曰明器，神明之也。”\n有子问于曾子曰：“问丧于夫子乎？”曰：“闻之矣：丧欲速贫，死欲速朽。”有子曰：“是非君子之言也。”曾子曰：“参也闻诸夫子也。”有子又曰：“是非君子之言也。”曾子曰：“参也与子游闻之。”有子曰：“然，然则夫子有为言之也。”曾子以斯言告于子游。子游曰：“甚哉，有子之言似夫子也。昔者夫子居于宋，见桓司马自为石椁，三年而不成。夫子曰：‘若是其靡也，死不如速朽之愈也。’死之欲速朽，为桓司马言之也。南宫敬叔反，必载宝而朝。夫子曰：‘若是其货也，丧不如速贫之愈也。’丧之欲速贫，为敬叔言之也。”曾子以子游之言告于有子，有子曰：“然，吾固曰非夫子之言也。”曾子曰：“子何以知之？”有子曰：“夫子制于中都，四寸之棺，五寸之椁，以斯知不欲速朽也。昔者夫子失鲁司寇，将之荆，盖先之以子夏，又申之以冉有，以斯知不欲速贫也。”\n仲宪言于曾子曰：“夏后氏用明器，示民无知也；殷人用祭器，示民有知也；周人兼用之，示民疑也。”曾子曰：“其不然乎！其不然乎！夫明器，鬼器也；祭器，人器也；夫古之人胡为而死其亲乎？”\n公叔木有同母异父之昆弟死，问于子游。子游曰：“其大功乎？”狄仪有同母异父之昆弟死，问于子夏，子夏曰：“我未之前闻也；鲁人则为之齐衰。”狄仪行齐衰。今之齐衰，狄仪之问也。\n曾子曰：“尸未设饰，故帷堂，小敛而彻帷。”仲梁子曰：“夫妇方乱，故帷堂，小敛而彻帷。”\n小敛之奠，子游曰：“于东方。”曾子曰：“于西方，敛斯席矣。”小敛之奠在西方，鲁礼之末失也。\n子游问丧具，夫子曰：“称家之有亡。”子游曰：“有亡恶乎齐？”夫子曰：“有，毋过礼；苟亡矣，敛首足形，还葬，县棺而封，人岂有非之者哉。”\n司士贲告于子游曰：“请袭于床。”子游曰：“诺。”县子闻之，曰：“汏哉叔氏，专以礼许人。”\n宋襄公葬其夫人，醯醢百甕。曾子曰：“既曰明器矣，而又实之。”\n读赗，曾子曰：“非古也，是再告也。”\n子夏问诸夫子曰：“居君之母与妻之丧。”“居处言语饮食衎尔。”\n孔子之丧，有自燕来观者，舍于子夏氏。子夏曰：“圣人之葬人与？人之葬圣人也。子何观焉？昔者夫子言之曰：‘吾见封之若堂者矣，见若坊者矣，见若覆夏屋者矣，见若斧者矣。吾从若斧者焉。’马鬣封之谓也。今一日而三斩板，而已封，尚行夫子之志乎哉。”\n鲁哀公诔孔丘曰：“天不遗耆老，莫相予位焉，呜呼哀哉！尼父！”\n孔子恶野哭者。\n季武子寝疾，蟜固不说齐衰而入见，曰：“斯道也，将亡矣；士唯公门说齐衰。”武子曰：“不亦善乎，君子表微。”及其丧也，曾点倚其门而歌。\n子张死，曾子有母之丧；齐衰而往哭之。或曰：“齐衰不以吊。”曾子曰：“我吊也与哉？”\n有若之丧，悼公吊焉，子游摈，由左。\n丧礼，哀戚之至也，节哀，顺变也；君子念始之者也。复，尽爱之道也，有祷祠之心焉；望反诸幽，求诸鬼神之道也；北面，求诸幽之义也。拜稽颡，哀戚之至隐也；稽颡，隐之甚也。饭用米、贝，弗忍虚也；不以食道，用美焉尔。铭，明旌也，以死者为不可别已，故以其旗识识之。爱之，斯录之矣；敬之，斯尽其道焉耳。重，主道也，殷主缀重焉；周主重彻焉。奠以素器，以生者有哀素之心也；唯祭祀之礼，主人自尽焉尔；岂知神之所飨，亦以主人有齐敬之心也。辟踊，哀之至也，有筭，为之节文也。袒、括发，变也；愠，哀之变也。去饰，去美也；袒、括发，去饰之甚也。有所袒、有所袭，哀之节也。弁绖葛而葬，与神交之道也，有敬心焉。周人弁而葬，殷人冔而葬。歠主人、主妇、室老，为其病也，君命食之也。反哭升堂，反诸其所作也；主妇入于室，反诸其所养也。反哭之吊也，哀之至也，反而亡焉，失之矣，于是为甚。殷既封而吊，周反哭而吊。孔子曰：“殷已悫，吾从周。”葬于北方，北首，三代之达礼也，之幽之故也。既封，主人赠，而祝宿虞尸。既反哭，主人与有司视虞牲，有司以几筵舍奠于墓左，反，日中而虞。葬日虞，弗忍一日离也。是月也，以虞易奠。卒哭曰“成事”，是日也，以吉祭易丧祭，明日，祔于祖父。其变而之吉祭也，比至于祔，必于是日也接，不忍一日末有所归也。殷练而祔，周卒哭而祔。孔子善殷。\n孔子谓：为明器者，知丧道矣，备物而不可用也。哀哉！死者而用生者之器也。不殆于用殉乎哉。其曰明器，神明之也。涂车刍灵，自古有之，明器之道也。孔子谓为刍灵者善，谓为俑者不仁，不殆于用人乎哉。\n卫司徒敬子死，子夏吊焉，主人未小敛，绖而往。子游吊焉，主人既小敛，子游出绖，反哭。子夏曰：“闻之也与？”曰：“闻诸夫子，主人未改服则不绖。”\n曾子曰：“晏子可谓知礼也已，恭敬之有焉。”有若曰：“晏子一狐裘三十年，遣车一乘，及墓而反，国君七个，遣车七乘；大夫五个，遣车五乘，晏子焉知礼？”曾子曰：“国无道，君子耻盈礼焉；国奢，则示之以俭；国俭，则示之以礼。”\n国昭子之母死，问于子张曰：“葬及墓，男子、妇人安位？”子张曰：“司徒敬子之丧，夫子相，男子西乡，妇人东乡。”曰：“噫！毋。”曰：“我丧也斯沾。尔专之，宾为宾焉，主为主焉，妇人从男子皆西乡。”\n穆伯之丧，敬姜昼哭；文伯之丧，昼夜哭。孔子曰：“知礼矣。”文伯之丧，敬姜据其床而不哭，曰：“昔者吾有斯子也，吾以将为贤人也，吾未尝以就公室；今及其死也，朋友诸臣未有出涕者，而内人皆行哭失声。斯子也，必多旷于礼矣夫。”\n有子与子游立，见孺子慕者，有子谓子游曰：“予壹不知夫丧之踊也，予欲去之久矣。情在于斯，其是也夫？”子游曰：“礼：有微情者，有以故兴物者；有直情而径行者，戎狄之道也。礼道则不然，人喜则斯陶，陶斯咏，咏斯犹，犹斯舞，舞斯愠，愠斯戚，戚斯叹，叹斯辟，辟斯踊矣，品节斯，斯之谓礼。人死，斯恶之矣，无能也，斯倍之矣。是故制绞、衾，设蒌、翣，为使人勿恶也。始死，脯、醢之奠；将行，遣而行之，既葬而食之，未有见其飨之者也；自上世以来，未之有舍也，为使人勿倍也。故子之所刺于礼者，亦非礼之訾也。”\n子张问曰：“《书》云：‘高宗三年不言，言乃讙。’有诸？”仲尼曰：“胡为其不然也？古者天子崩，王世子听于冢宰三年。”\n子路曰：“伤哉贫也，生无以为养，死无以为礼也。”孔子曰：“啜菽饮水尽其欢，斯之谓孝；敛手足形，还葬而无椁，称其财，斯之谓礼。”\n仲遂卒于垂；壬午犹绎，《万》入去《籥》。仲尼曰：“非礼也，卿卒不绎。”\n战于郎，公叔禺人遇负杖入保者息，曰：“使之虽病也，任之虽重也，君子不能为谋也，士弗能死也。不可！我则既言矣。”与其邻重汪踦往，皆死焉。鲁人欲勿殇重汪踦，问于仲尼。仲尼曰：“能执干戈以卫社稷，虽欲勿殇也，不亦可乎！”\n子路去鲁，谓颜渊曰：“何以赠我？”曰：“吾闻之也：去国则哭于墓而后行，反其国不哭，展墓而入。”谓子路曰：“何以处我？”子路曰：“吾闻之也，过墓则式，过祀则下。”\n工尹商阳与陈弃疾追吴师，及之。陈弃疾谓工尹商阳曰：“王事也，子手弓而可。”手弓。“子射诸。”射之，毙一人，韔弓。又及，谓之，又毙二人。每毙一人，揜其目。止其御曰：“朝不坐，燕不与，杀三人，亦足以反命矣。”孔子曰：“杀人之中，又有礼焉。”\n哀公使人吊蒉尚，遇诸道。辟于路，画宫而受吊焉。曾子曰：“蒉尚不如杞梁之妻之知礼也。齐庄公袭莒于夺，杞梁死焉。其妻迎其柩于路而哭之哀。庄公使人吊之。对曰：‘君之臣不免于罪，则将肆诸市朝，而妻妾执；君之臣免于罪，则有先人之敝庐在。君无所辱命。’”\n孔子过泰山侧，有妇人哭于墓者而哀，夫子式而听之。使子贡问之曰：“子之哭也，壹似重有忧者。”而曰：“然，昔者吾舅死于虎，吾夫又死焉，今吾子又死焉。”夫子曰：“何为不去也？”曰：“无苛政。”夫子曰：“小子识之，苛政猛于虎也。”\n延陵季子适齐，于其反也，其长子死，葬于赢博之间。孔子曰：“延陵季子，吴之习于礼者也。”住而观其葬焉。其坎深不至于泉，其敛以时服。既葬而封，广轮揜坎，其高可隐也。既封，左袒，右还其封且号者三，曰：“骨肉归复于土，命也。若魂气则无不之也，无不之也。”而遂行。孔子曰：“延陵季子之于礼也，其合矣乎。”\n齐大饥，黔敖为食于路，以待饿者而食之。有饿者蒙袂辑屦贸贸然来。黔敖左奉食，右执饮，曰：“嗟！来食。”饿者扬其目而视之，曰：“予唯不食嗟来之食，以至于斯也。”从而谢焉；终不食而死。曾子闻之，曰：“微与？其嗟也可去，其谢也可食。”\n仲尼之畜狗死，使子贡埋之，曰：“吾闻之也，敝帷不弃，为埋马也；敝盖不弃，为埋狗也。丘也贫，无盖；于其封也，亦予之席，毋使其首陷焉。”路马死，埋之以帷。\n季孙之母死，哀公吊焉，曾子与子贡吊焉，阍人为君在，弗内也。曾子与子贡入于其厩而修容焉。子贡先入，阍人曰：“乡者已告矣。”曾子后入，阍人辟之。涉内霤，卿大夫皆辟位，公降一等而揖之。君子言之曰：“尽饰之道，斯其行者远矣。”\n阳门之介夫死，司城子罕入而哭之哀。晋人之觇宋者反报于晋侯曰：“阳门之介夫死，而子罕哭之哀，而民说，殆不可伐也。”孔子闻之曰：“善哉觇国乎！《诗》云：‘凡民有丧，扶服救之。’虽微晋而已，天下其孰能当之。”\n孔子之故人曰原壤，其母死，夫子助之沐椁。原壤登木曰：“久矣予之不讬于音也。”歌曰：“貍首之班然，执女手之卷然。”夫子为弗闻也者而过之，从者曰：“子未可以已乎？”夫子曰：“丘闻之，亲者毋失其为亲也，故者毋失其为故也。”\n孔子曰：“卫人之祔也，离之；鲁人之祔也，合之，善夫。”\n曾子问曰：“君薨而世子生，如之何？”孔子曰：“卿、大夫、士从摄主北面于西阶南。大祝裨冕，执束帛，升自西阶，尽等，不升堂，命毋哭。祝声三，告曰：‘某之子生，敢告。’升，奠币于殡东几上，哭，降。众主人、卿、大夫、士、房中皆哭，不踊。尽一哀，反位。遂朝奠。小宰升举币。三日，众主人、卿、大夫、士如初位，北面。大宰、大宗、大祝皆裨冕。少师奉子以衰；祝先，子从，宰、宗人从。入门，哭者止，子升自西阶。殡前北面。祝立于殡东南隅。祝声三，曰：‘某之子某，从执事敢见。’子拜稽颡，哭。祝、宰、宗人、众主人、卿、大夫、士哭，踊三者三，降，东反位，皆袒，子踊，房中亦踊三者三。袭衰，杖，亦出。大宰命祝、史以名徧告于五祀、山川。”\n曾子问曰：“如已葬而世子生，则如之何？”孔子曰：“大宰、大宗从大祝而告于祢。三月，乃名于祢，以名徧告，及社稷、宗庙、山川。”\n孔子曰：“诸侯适天子，必告于祖，奠于祢。冕而出视朝，命祝、史告于、宗庙、山川。乃命国家五官而后行，道而出。告者五日而徧，过是，非礼也。凡告用牲、币。反亦如之。诸侯相见，必告于祢，朝服而出视朝。命祝、史告于五庙、所过山川。亦命国家五官，道而出。反必亲告于祖、祢。乃命祝、史告至于前所告者，而后听朝而入。”\n曾子问曰：“并有丧，如之何？何先何后？”孔子曰：“葬、先轻而后重；其奠也，先重而后轻；礼也。自启及葬，不奠，行葬不哀次；反葬奠，而后辞于殡，遂修葬事。其虞也，先重而后轻，礼也。”\n孔子曰：“宗子虽七十，无无主妇；非宗子，虽无主妇可也。”\n曾子问曰：“将冠子，冠者至，揖让而入，闻齐衰、大功之丧，如之何？”孔子曰：“内丧则废，外丧则冠而不醴，彻馔而埽，即位而哭。如冠者未至，则废。如将冠子而未及期日，而有齐衰、大功、小功之丧，则因丧服而冠。”“除丧不改冠乎？”孔子曰：“天子赐诸侯、大夫冕弁服于大庙，归设奠，服赐服，于斯乎有冠醮，无冠醴。父没而冠，则已冠埽地而祭于祢；已祭而见伯父叔父，而后飨冠者。”\n曾子问曰：“祭如之何则不行旅酬之事矣？”孔子曰：“闻之，小祥者，主人练祭而不旅，奠酬于宾，宾弗举，礼也。昔者，鲁昭公练而举酬行旅，非礼也；孝公大祥，奠酬弗举，亦非礼也。”\n曾子问曰：“大功之丧，可以与于馈奠之事乎？”孔子曰：“岂大功耳！自斩衰以下皆可，礼也。”曾子曰：“不以轻服而重相为乎？”孔子曰：“非此之谓也。天子诸侯之丧，斩衰者奠；大夫，齐衰者奠；士，则朋友奠；不足，则取于大功以下者；不足，则反之。”曾子问曰：“小功可以与于祭乎？”孔子曰：“何必小功耳！自斩衰以下与祭；礼也。”曾子曰：“不以轻丧而重祭乎？”孔子曰：“天子诸侯之丧祭也，不斩衰者不与祭；大夫，齐衰者与祭；士，祭不足，则取于兄弟大功以下者。”\n曾子问曰：“相识，有丧服可以与于祭乎？”孔子曰：“缌不祭，又何助于人。”\n曾子问曰：“废丧服，可以与于馈奠之事乎？”孔子曰：“说衰与奠，非礼也；以摈相可也。”\n曾子问曰：“昏礼既纳币，有吉日，女之父母死，则如之何？”孔子曰：“壻使人吊。如壻之父母死，则女之家亦使人吊。父丧称父，母丧称母。父母不在，则称伯父世母。壻，已葬，壻之伯父致命女氏曰：‘某之子有父母之丧，不得嗣为兄弟，使某致命。’女氏许诺，而弗敢嫁，礼也。壻，免丧，女之父母使人请，壻弗取，而后嫁之，礼也。女之父母死，壻亦如之。”\n曾子问曰：“亲迎，女在涂，而壻之父母死，如之何？”孔子曰：“女改服，布深衣，缟总，以趋丧。女在涂，而女之父母死，则女反。”“如壻亲迎，女未至，而有齐衰、大功之丧，则如之何？”孔子曰：“男不入，改服于外次；女入，改服于内次；然后即位而哭。”曾子问曰：“除丧则不复昏礼乎？”孔子曰：“祭，过时不祭，礼也；又何反于初？”\n孔子曰：“嫁女之家，三夜不息烛，思相离也。取妇之家，三日不举乐，思嗣亲也。三月而庙见，称‘来妇’也。择日而祭于祢，成妇之义也。”\n曾子问曰：“女未庙见而死，则如之何？”孔子曰：“不迁于祖，不祔于皇姑，壻不杖、不菲、不次，归葬于女氏之党，示未成妇也。”\n曾子问曰：“取女有吉日而女死，如之何？”孔子曰：“壻齐衰而吊，既葬而除之。夫死亦如之。”曾子问曰：“丧有二孤，庙有二主，礼与？”孔子曰：“天无二日，土无二王，尝、禘、郊、社，尊无二上。未知其为礼也。昔者齐桓公亟举兵，作伪主以行。及反，藏诸祖庙。庙有二主，自桓公始也。丧之二孤，则昔者卫灵公适鲁，遭季桓子之丧，卫君请吊，哀公辞，不得命，公为主，客入吊。康子立于门右，北面；公揖让升自东阶，西乡；客升自西阶吊。公拜，兴哭；康子拜稽颡于位，有司弗辩也。今之二孤，自季康子之过也。”\n曾子问曰：“古者师行，必以迁庙主行乎？”孔子曰：“天子巡守，以迁庙主行，载于齐车，言必有尊也。今也取七庙之主以行，则失之矣。当七庙五庙无虚主；虚主者，唯天子崩，诸侯薨，与去其国，与祫祭于祖，为无主耳。吾闻诸老聃曰：‘天子崩，国君薨，则祝取群庙之主而藏诸祖庙，礼也。卒哭成事而后，主各反其庙。君去其国，大宰取群庙之主以从，礼也。祫祭于祖，则祝迎四庙之主。主出庙入庙必跸。’老聃云。”\n曾子问曰：“古者师行无迁主，则何主？”孔子曰：“主命。”问曰：“何谓也？”孔子曰：“天子诸侯将出，必以币、帛、皮、圭告于祖、祢，遂奉以出，载于齐车以行。每舍，奠焉而后就舍。反必告，设奠，卒，敛币、玉，藏诸两阶之间，乃出。盖贵命也。”\n子游问曰：“丧慈母如母，礼与？”孔子曰：“非礼也。古者，男子外有傅，内有慈母，君命所使教子也，何服之有？昔者，鲁昭公少丧其母，有慈母良，及其死也，公弗忍也，欲丧之，有司以闻，曰：‘古之礼，慈母无服，今也君为之服，是逆古之礼而乱国法也；若终行之，则有司将书之以遗后世。无乃不可乎？’公曰：‘古者天子练冠以燕居。’公弗忍也，遂练冠以丧慈母。丧慈母自鲁昭公始也。”\n曾子问曰：“诸侯旅见天子，入门不得终礼，废者几？”孔子曰：“四。”请问之。曰：“大庙火，日食，后之丧，雨霑服失容，则废。如诸侯皆在而日食，则从天子救日，各以其方色与其兵。大庙火，则从天子救火，不以方色与兵。”\n曾子问曰：“诸侯相见，揖让入门，不得终礼，废者几？”孔子曰：“六。”请问之。曰：“天子崩，大庙火，日食，后、夫人之丧，雨霑服失容，则废。”\n曾子问曰：“天子尝、禘、郊、社、五祀之祭，簠、簋既陈，天子崩，后之丧，如之何？”孔子曰：“废。”\n曾子问曰：“当祭而日食，大庙火，其祭也如之何？”孔子曰：“接祭而已矣。如牲至未杀，则废。”\n曾子问曰：“诸侯之祭社稷，俎豆既陈，闻天子崩，后之丧，君薨，夫人之丧，如之何？”孔子曰：“废。自薨比至于殡，自启至于反哭，奉帅天子。”\n曾子问曰：“大夫之祭，鼎、俎既陈，笾、豆既设，不得成礼，废者几？”孔子曰：“九。”请问之。曰：“天子崩，后之丧，君薨，夫人之丧，君之大庙火，日食，三年之丧，齐衰，大功，皆废。外丧自齐衰以下行也。其齐衰之祭也，尸入，三饭，不侑，酳不酢而已矣；大功，酢而已矣；小功、缌，室中之事而已矣。士之所以异者，缌不祭，所祭，于死者无服，则祭。”曾子问曰：“三年之丧，吊乎？”孔子曰：“三年之丧，练，不群立，不旅行。君子礼以饰情，三年之丧而吊哭，不亦虚乎？”曾子问曰：“大夫士有私丧，可以除之矣，而有君服焉，其除之也如之何？”孔子曰：“有君丧服于身，不敢私服，又何除焉？于是乎有过时而弗除也。君之丧服除而后殷祭，礼也。”\n曾子问曰：“父母之丧，弗除可乎？”孔子曰：“先王制礼，过时弗举，礼也；非弗能勿除也，患其过于制也，故君子过时不祭，礼也。”\n曾子问曰：“君薨，既殡，而臣有父母之丧，则如之何？”孔子曰：“归居于家，有殷事，则之君所，朝夕否。”曰：“君既启，而臣有父母之丧，则如之何？”孔子曰：“归哭而反送君。”曰：“君未殡，而臣有父母之丧，则如之何？”孔子曰：“归殡，反于君所，有殷事则归，朝夕否。大夫，室老行事；士，则子孙行事。大夫内子，有殷事，亦之君所，朝夕否。”\n曾子问曰：“君出疆，以三年之戒，以椑从。君薨，其入如之何？”孔子曰：“共殡服，则子麻、弁绖、疏衰、菲、杖。入自阙，升自西阶。如小敛，则子免而从柩，入自门，升自阼阶。君、大夫、士一节也。”曾子问曰：“君之丧既引，闻父母之丧，如之何？”孔子曰：“遂。既封而归，不俟子。”曾子问曰：“父母之丧既引，及涂，闻君薨，如之何？”孔子曰：“遂。既封，改服而往。”\n曾子问曰：“宗子为士，庶子为大夫，其祭也如之何？”孔子曰：“以上牲祭于宗子之家，祝曰：‘孝子某为介子某荐其常事。’若宗子有罪，居于他国，庶子为大夫，其祭也，祝曰：‘孝子某使介子某执其常事。’摄主不厌祭，不旅，不假，不绥祭，不配。布奠于宾，宾奠而不举，不归肉。其辞于宾曰：‘宗兄、宗弟、宗子在他国，使某辞。’”\n曾子问曰：“宗子去在他国，庶子无爵而居者，可以祭乎？”孔子曰：“祭哉！”“请问其祭如之何？”孔子曰：“望墓而为坛，以时祭。若宗子死，告于墓而后祭于家。宗子死，称名不言‘孝’，身没而已。子游之徒，有庶子祭者，以此若义也。今之祭者，不首其义，故诬于祭也。”\n曾子问曰：“祭必有尸乎？若厌祭亦可乎？”孔子曰：“祭成丧者必有尸，尸必以孙。孙幼，则使人抱之。无孙，则取于同姓可也。祭殇必厌，盖弗成也。祭成丧而无尸，是殇之也。”孔子曰：“有阴厌，有阳厌。”曾子问曰：“殇不祔祭，何谓阴厌、阳厌？”孔子曰：“宗子为殇而死，庶子弗为后也。其吉祭，特牲。祭殇不举肺，无肵俎，无玄酒，不告利成，是谓阴厌。凡殇，与无后者，祭于宗子之家，当室之白，尊于东房，是谓阳厌。”\n曾子问曰：“葬既引，至于堩，日有食之，则有变乎？且不乎？”孔子曰：“昔者吾从老聃助葬于巷党，及堩，日有食之，老聃曰：‘丘！止柩，就道右，止哭以听变。’既明反而后行。曰：‘礼也。’反葬，而丘问之曰：‘夫柩不可以反者也，日有食之，不知其已之遟数，则岂如行哉？’老聃曰：‘诸侯朝天子，见日而行，逮日而舍奠；大夫使，见日而行，逮日而舍。夫柩不蚤出，不莫宿。见星而行者，唯罪人与奔父母之丧者乎？日有食之，安知其不见星也。且君子行礼，不以人之亲痁患。’吾闻诸老聃云。”\n曾子问曰：“为君使而卒于舍，礼曰：‘公馆复，私馆不复。’凡所使之国，有司所授舍，则公馆已，何谓私馆不复也？”孔子曰：“善乎问之也！自卿、大夫、士之家曰私馆；公馆与公所为曰公馆。公馆复，此之谓也。”\n曾子问曰：“下殇：土周葬于园，遂舆机而往，涂迩故也。今墓远，则其葬也如之何？”孔子曰：“吾闻诸老聃曰：‘昔者史佚有子而死，下殇也。墓远，召公谓之曰：“何以不棺敛于宫中？”史佚曰：“吾敢乎哉？”召公言于周公，周公曰：“岂不可？”史佚行之。’下殇用棺衣棺，自史佚始也。”\n曾子问曰：“卿大夫将为尸于公，受宿矣，而有齐衰内丧，则如之何？”孔子曰：“出舍于公馆以待事，礼也。”孔子曰：“尸弁冕而出，卿、大夫、士皆下之，尸必式，必有前驱。”\n子夏问曰：“三年之丧卒哭，金革之事无辟也者，礼与？初有司与？”孔子曰：“夏后氏三年之丧，既殡而致事，殷人既葬而致事。《记》曰：‘君子不夺人之亲，亦不可夺亲也。’此之谓乎？”子夏曰：“金革之事无辟也者，非与？”孔子曰：“吾闻诸老聃曰：‘昔者鲁公伯禽有为为之也，今以三年之丧从其利者，吾弗知也！’”\n凡三王教世子必以礼乐。乐，所以修内也；礼，所以修外也。礼乐交错于中，发形于外，是故其成也怿，恭敬而温文。立大傅、少傅以养之，欲其知父子君臣之道也。大傅审父子君臣之道以示之，少傅奉世子，以观大傅之德行而审喻之。大傅在前，少傅在后；入则有保，出则有师，是以教喻而德成也。师也者，教之以事而喻诸德者也；保也者，慎其身以辅翼之而归诸道者也。《记》曰：“虞、夏、商、周有师、保，有疑、丞，设四辅及三公。不必备，唯其人。”语使能也。君子曰德，德成而教尊，教尊而官正，官正而国治，君之谓也。仲尼曰：“昔者周公摄政，践阼而治，抗《世子法》于伯禽，所以善成王也。闻之曰：‘为人臣者，杀其身有益于君则为之。’况于其身以善其君乎？周公优为之！”是故知为人子，然后可以为人父；知为人臣，然后可以为人君；知事人，然后能使人。成王幼，不能涖阼，以为世子，则无为也，是故抗《世子法》于伯禽，使之与成王居，欲令成王之知父子、君臣、长幼之义也。君之于世子也，亲则父也，尊则君也。有父之亲，有君之尊，然后兼天下而有之。是故养世子不可不慎也。行一物而三善皆得者，唯世子而已。其齿于学之谓也。故世子齿于学，国人观之，曰：“将君我而与我齿让，何也？”曰：“有父在，则礼然。”然而众知父子之道矣。其二曰：“将君我而与我齿让，何也？”曰：“有君在，则礼然。”然而众著于君臣之义也。其三曰：“将君我而与我齿让，何也？”曰：“长长也。”然而众知长幼之节矣。故父在斯为子，君在斯谓之臣，居子与臣之节，所以尊君亲亲也。故学之为父子焉，学之为君臣焉，学之为长幼焉，父子、君臣、长幼之道得而国治。语曰：“乐正司业，父师司成，一有元良，万国以贞。”世子之谓也。周公践阼。庶子之正于公族者，教之以孝弟、睦友、子爱，明父子之义，长幼之序。其朝于公：内朝，则东面北上；臣有贵者，以齿。其在外朝，则以官，司士为之。其在宗庙之中，则如外朝之位。宗人授事，以爵以官。其登馂、献、受爵，则以上嗣。庶子治之，虽有三命，不踰父兄。其公大事，则以其丧服之精麤为序。虽于公族之丧亦如之，以次主人。若公与族燕，则异姓为宾，膳宰为主人，公与父兄齿。族食，世降一等。\n昔者仲尼与于蜡宾，事毕，出游于观之上，喟然而叹。仲尼之叹，盖叹鲁也。言偃在侧，曰：“君子何叹？”孔子曰：“大道之行也，与三代之英，丘未之逮也，而有志焉。大道之行也，天下为公。选贤与能，讲信修睦，故人不独亲其亲，不独子其子，使老有所终，壮有所用，幼有所长，矜寡孤独废疾者，皆有所养。男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭，是谓大同。今大道既隐，天下为家，各亲其亲，各子其子，货力为己，大人世及以为礼。城郭沟池以为固，礼义以为纪；以正君臣，以笃父子，以睦兄弟，以和夫妇，以设制度，以立田里，以贤勇知，以功为己。故谋用是作，而兵由此起。禹、汤、文、武、成王、周公，由此其选也。此六君子者，未有不谨于礼者也。以著其义，以考其信，著有过，刑仁讲让，示民有常。如有不由此者，在埶者去，众以为殃，是谓小康。”\n言偃复问曰：“如此乎礼之急也？”孔子曰：“夫礼，先王以承天之道，以治人之情。故失之者死，得之者生。《诗》曰：‘相鼠有体，人而无礼，人而无礼，胡不遄死！’是故夫礼必本于天，殽于地，列于鬼神，达于丧、祭、射、御、冠、昏、朝、聘。故圣人以礼示之，故天下国家可得而正也。”\n言偃复问曰：“夫子之极言礼也，可得而闻与？”孔子曰：“我欲观夏道，是故之杞，而不足征也；吾得《夏时》焉。我欲观殷道，是故之宋，而不足征也；吾得《坤干》焉。《坤干》之义，《夏时》之等，吾以是观之。\n孔子曰：“于呼哀哉！我观周道，幽、厉伤之，吾舍鲁何适矣！鲁之郊、禘，非礼也，周公其衰矣！杞之郊也，禹也；宋之郊也，契也。是天子之事守也。故天子祭天地，诸侯祭社稷。\n有以素为贵者：至敬无文，父党无容，大圭不琢，大羹不和，大路素而越席，牺尊疏布鼏，樿杓；此以素为贵也。孔子曰：“礼，不可不省也！礼不同，不丰，不杀。”此之谓也。盖言称也。\n是故君子之行礼也，不可不慎也；众之纪也，纪散而众乱。孔子曰：“我战则克，祭则受福，盖得其道矣。”君子曰：“祭祀不祈，不麾蚤，不乐葆大，不善嘉事，牲不及肥大，荐不美多品。”\n孔子曰：“臧文仲安知礼！夏父弗綦逆祀而弗止也。燔柴于奥，夫奥者，老妇之祭也，盛于盆，尊于瓶。”\n周坐尸，诏侑武方；其礼亦然，其道一也；夏立尸而卒祭；殷坐尸。周旅酬六尸，曾子曰：“周礼其犹醵与！”\n孔子曰：“诵诗三百，不足以一献。一献之礼，不足以大飨，大飨之礼，不足以大旅，大旅具矣，不足以飨帝。毋轻议礼！”\n子路为季氏宰。季氏祭，逮闇而祭，日不足，继之以烛。虽有强力之容，肃敬之心，皆倦怠矣。有司跛倚以临祭，其为不敬大矣。他日祭，子路与，室事交乎户，堂事交乎阶，质明而始行事，晏朝而退。孔子闻之，曰：“谁谓由也而不知礼乎？”\n宾入大门而奏《肆夏》，示易以敬也。卒爵而乐阕，孔子屡叹之。奠酬而工升歌，发德也。歌者在上，匏、竹在下，贵人声也。乐由阳来者也，礼由阴作者也，阴阳和而万物得。\n乡人禓，孔子朝服立于阼，存室神也。\n孔子曰：“射之以乐也，何以听？何以射？”孔子曰：“士，使之射，不能，则辞以疾。县弧之义也。”孔子曰：“三日齐，一日用之，犹恐不敬；二日伐鼓，何居？”\n孔子曰：“绎之于库门内，祊之于东方，朝市之于西方，失之矣。”\n冠义：始冠之，缁布之冠也。大古冠布，齐则缁之。其緌也，孔子曰：“吾未之闻也。冠而敝之可也。”适子冠于阼，以著代也。醮于客位，加有成也。三加弥尊，喻其志也。冠而字之，敬其名也。委貌，周道也。章甫，殷道也。毋追，夏后氏之道也。周弁，殷冔，夏收。三王共皮弁、素积。无大夫冠礼，而有其昏礼。古者，五十而后爵，何大夫冠礼之有？诸侯之有冠礼，夏之末造也。天子之元子，士也。天下无生而贵者也。继世以立诸侯，象贤也。以官爵人，德之杀也。死而谥，今也；古者生无爵，死无谥。礼之所尊，尊其义也。失其义，陈其数，祝、史之事也。故其数可陈也，其义难知也。知其义而敬守之，天子之所以治天下也。\n曾子曰：“孝子之养老也，乐其心，不违其志，乐其耳目，安其寝处，以其饮食忠养之。孝子之身终，终身也者，非终父母之身，终其身也；是故父母之所爱亦爱之，父母之所敬亦敬之，至于犬马尽然，而况于人乎！”凡养老，五帝宪，三王有乞言。五帝宪，养气体而不乞言，有善则记之为惇史。三王亦宪，既养老而后乞言，亦微其礼，皆有惇史。\n朝服之以缟也，自季康子始也。孔子曰：“朝服而朝，卒朔然后服之。”曰：“国家未道，则不充其服焉。”唯君有黼裘以誓省，大裘非古也。\n笏：天子以球玉，诸侯以象，大夫以鱼须文竹，士竹本象可也。见于天子与射，无说笏，入大庙说笏，非古也。小功不说笏，当事免则说之。既搢必盥，虽有执于朝，弗有盥矣。凡有指画于君前，用笏；造受命于君前，则书于笏，笏毕用也，因饰焉。笏度二尺有六寸，其中博三寸，其杀六分而去一。而素带，终辟，大夫素带，辟垂，士练带，率，下辟，居士锦带，弟子缟带。并纽约，用组。韠：君朱，大夫素，士爵韦。圜、杀、直，天子直，公侯前后方，大夫前方后挫角，士前后正。韠，下广二尺，上广一尺，长三尺，其颈五寸，肩，革带，博二寸。大夫大带四寸。杂带，君朱绿；大夫玄华，士缁辟，二寸，再缭四寸。凡带有率，无箴功，一命缊韨幽衡，再命赤韨幽衡，三命赤韨葱衡。天子素带，朱里，终辟，王后袆衣，夫人揄狄，三寸，长齐于带，绅长制，士三尺，有司二尺有五寸。子游曰：“参分带下，绅居二焉。”绅、韠、结三齐。君命屈狄。再命袆衣，一命襢衣，士褖衣。唯世妇命于奠茧，其他则皆从男子。凡侍于君，绅垂，足如履齐，颐霤，垂拱，视下而听上，视带以及袷，听乡任左。凡君召以三节，二节以走，一节以趋，在官不俟屦，在外不俟车。\n君在不佩玉，左结佩，右设佩，居则设佩，朝则结佩，齐则綪结佩而爵韠。凡带必有佩玉，唯丧否。佩玉有冲牙，君子无故，玉不去身，君子于玉比德焉。天子佩白玉而玄组绶，公侯佩山玄玉而朱组绶，大夫佩水苍玉而纯组绶，世子佩瑜玉而綦组绶，士佩瓀玟而缊组绶，孔子佩象环五寸而綦组绶。\n食枣、桃、李，弗致于核，瓜祭上环，食中，弃所操。凡食果实者后君子，火孰者先君子。有庆，非君赐不贺。有忧者，勤者有事则收之，走则拥之。孔子食于季氏，不辞，不食肉而飧。君赐车马，乘以拜赐；衣服，服以拜赐；君未有命，弗敢即乘服也。君赐，稽首，据掌致诸地；酒肉之赐，弗再拜。凡赐，君子与小人不同日。\n魏文侯问于子夏曰：“吾端冕而听古乐，则唯恐卧；听郑、卫之音，则不知倦。敢问古乐之如彼何也？新乐之如此何也？”子夏对曰：“今夫古乐，进旅退旅，和正以广。弦、匏、笙、簧，会守拊、鼓，始奏以文，复乱以武，治乱以相，讯疾以雅。君子于是语，于是道古，修身及家，平均天下。此古乐之发也。”\n“今夫新乐，进俯退俯，奸声以滥，溺而不止；及优、侏儒，獶杂子女，不知父子。乐终不可以语，不可以道古。此新乐之发也。今君之所问者乐也，所好者音也！夫乐者，与音相近而不同。”文侯曰：“敢问何如？”子夏对曰：“夫古者，天地顺而四时当，民有德而五谷昌，疾疢不作而无妖祥，此之谓大当。然后圣人作为父子君臣，以为纪纲。纪纲既正，天下大定。天下大定，然后正六律，和五声，弦歌《诗》、《颂》，此之谓德音；德音之谓乐。《诗》云：‘莫其德音，其德克明。克明克类，克长克君，王此大邦；克顺克俾，俾于文王，其德靡悔。既受帝祉，施于孙子。’此之谓也。今君之所好者，其溺音乎？”文侯曰：“敢问溺音何从出也？”子夏对曰：“郑音好滥淫志，宋音燕女溺志，卫音趋数烦志，齐音敖辟乔志；此四者皆淫于色而害于德，是以祭祀弗用也。《诗》云：‘肃雍和鸣，先祖是听。’夫肃肃，敬也；雍雍，和也。夫敬以和，何事不行。为人君者谨其所好恶而已矣。君好之，则臣为之。上行之，则民从之。《诗》云：‘诱民孔易。’此之谓也。然后圣人作为鞉、鼓、椌、楬、壎、篪，此六者，德音之音也。然后锺、磬、竽、瑟以和之，干、戚、旄、狄以舞之，此所以祭先王之庙也，所以献、酬、酳、酢也，所以官序贵贱各得其宜也，所以示后世有尊卑长幼之序也。锺声铿，铿以立号，号以立横，横以立武。君子听锺声则思武臣。石声磬，磬以立辨，辨以致死。君子听磬声则思死封疆之臣。丝声哀，哀以立廉，廉以立志。君子听琴瑟之声则思志义之臣。竹声滥，滥以立会，会以聚众。君子听竽、笙、箫、管之声则思畜聚之臣。鼓鼙之声讙，讙以立动，动以进众。君子听鼓鼙之声则思将帅之臣。君子之听音，非听其铿鎗而已也，彼亦有所合之也。”\n宾牟贾侍坐于孔子，孔子与之言，及乐，曰：“夫《武》之备戒之已久，何也？”对曰：“病不得其众也。”“咏叹之，淫液之，何也？”对曰：“恐不逮事也。”“发扬蹈厉之已蚤，何也？”对曰：“及时事也。”“《武》坐，致右宪左，何也？”对曰：“非《武》坐也。”“声淫及商，何也？”对曰：“非《武》音也。”子曰：“若非《武》音，则何音也？”对曰：“有司失其传也。若非有司失其传，则武王之志荒矣。”子曰：“唯！丘之闻诸苌弘，亦若吾子之言是也。”宾牟贾起，免席而请曰：“夫《武》之备戒之已久，则既闻命矣，敢问迟之迟而又久，何也？”子曰：“居！吾语汝。夫乐者，象成者也；总干而山立，武王之事也；发扬蹈厉，大公之志也。《武》乱皆坐，周、召之治也。且夫《武》，始而北出，再成而灭商。三成而南，四成而南国是疆，五成而分周公左，召公右，六成复缀，以崇天子。夹振之而驷伐，盛威于中国也。分夹而进，事蚤济也。久立于缀，以待诸侯之至也。且女独未闻牧野之语乎？武王克殷，反商。未及下车而封黄帝之后于蓟，封帝尧之后于祝，封帝舜之后于陈。下车而封夏后氏之后于杞，投殷之后于宋。封王子比干之墓：释箕子之囚，使之行商容而复其位。庶民弛政，庶士倍禄。济河而西，马散之华山之阳而弗复乘；牛散之桃林之野而弗复服。车甲衅而藏之府库，而弗复用。倒载干戈，包之以虎皮；将帅之士，使为诸侯；名之曰‘建櫜’。然后天下知武王之不复用兵也。散军而郊射，左射《貍首》，右射《驺虞》，而贯革之射息也。裨冕搢笏，而虎贲之士说剑也。祀乎明堂而民知孝。朝觐，然后诸侯知所以臣；耕借，然后诸侯知所以敬。五者，天下之大教也。食三老、五更于大学，天子袒而割牲，执酱而馈，执爵而酳，冕而揔干，所以教诸侯之弟也。若此，则周道四达，礼乐交通。则夫《武》之遟久，不亦宜乎？”君子曰：礼乐不可斯须去身。致乐以治心，则易直子谅之心油然生矣。易直子谅之心生则乐，乐则安，安则久，久则天，天则神。天则不言而信，神则不怒而威，致乐以治心者也。致礼以治躬则庄敬，庄敬则严威。心中斯须不和不乐，而鄙诈之心入之矣。外貌斯须不庄不敬，而易慢之心入之矣。故乐也者，动于内者也；礼也者，动于外者也。乐极和，礼极顺，内和而外顺，则民瞻其颜色，而弗与争也；望其容貌，而民不生易僈焉。故德煇动于内，而民莫不承听；理发诸外，而民莫不承顺。故曰：“致礼乐之道，举而错之天下，无难矣。”乐也者，动于内者也；礼也者，动于外者也。故礼主其减，乐主其盈。礼减而进，以进为文；乐盈而反，以反为文。礼减而不进则销，乐盈而不反则放；故礼有报而乐有反。礼得其报则乐，乐得其反则安；礼之报，乐之反，其义一也。夫乐者乐也，人情之所不能免也。乐必发于声音，形于动静，人之道也。声音动静，性术之变尽于此矣。故人不耐无乐，乐不耐无形，形而不为道，不耐无乱。\n子赣见师乙而问焉，曰：“赐闻声歌各有宜也，如赐者，宜何歌也？”师乙曰：“乙，贱工也，何足以问所宜？请诵其所闻，而吾子自执焉。爱者宜歌《商》；温良而能断者宜歌《齐》。夫歌者，直己而陈德也。动己而天地应焉，四时和焉，星辰理焉，万物育焉。故《商》者，五帝之遗声也。宽而静，柔而正者宜歌《颂》。广大而静，疏达而信者宜歌《大雅》。恭俭而好礼者，宜歌《小雅》，正直而静，廉而谦者宜歌《风》。肆直而慈爱。商之遗声也，商人识之，故谓之《商》。《齐》者，三代之遗声也，齐人识之，故谓之《齐》。明乎商之音者，临事而屡断；明乎齐之音者，见利而让。临事而屡断，勇也；见利而让，义也。有勇有义，非歌孰能保此？故歌者，上如抗，下如队，曲如折，止如槀木，倨中矩，句中钩，累累乎端如贯珠。故歌之为言也，长言之也。说之，故言之；言之不足，故长言之；长言之不足，故嗟叹之；嗟叹之不足，故不知手之舞之，足之蹈之也。”子贡问乐。\n子羔之袭也：茧衣裳与税衣、纁袡为一，素端一，皮弁一，爵弁一，玄冕一。曾子曰：“不袭妇服。”\n曾子问曰：“卿大夫将为尸于公，受宿矣，而有齐衰内丧，则如之何？”孔子曰：“出舍乎公宫以待事，礼也。”孔子曰：“尸弁冕而出，卿、大夫、士皆下之。尸必式，必有前驱。”\n凡侍祭丧者，告宾祭荐而不食。子贡问丧，子曰：“敬为上，哀次之，瘠为下。颜色称其情；戚容称其服。”“请问兄弟之丧。”子曰：“兄弟之丧，则存乎书策矣。”君子不夺人之丧，亦不可夺丧也。孔子曰：“少连、大连善居丧，三日不怠，三月不解，期悲哀，三年忧。东夷之子也。”\n祥，主人之除也，于夕为期，朝服。祥因其故服。子游曰：“既祥，虽不当缟者必缟，然后反服。”当袒，大夫至，虽当踊，绝踊而拜之，反改成踊，乃袭。于士，既事成踊，袭而后拜之，不改成踊。上大夫之虞也少牢。卒哭成事，附，皆大牢。下大夫之虞也犆牲。卒哭成事，附，皆少牢。\n或问于曾子曰：“夫既遣而包其馀，犹既食而裹其馀与？君子既食，则裹其馀乎？”曾子曰：“吾子不见大飨乎？夫大飨，既飨，卷三牲之俎归于宾馆。父母而宾客之，所以为哀也！子不见大飨乎！”\n有服，人召之食，不往。大功以下，既葬，适人，人食之，其党也食之，非其党弗食也。功衰，食菜果，饮水浆，无盐、酪。不能食食，盐、酪可也。孔子曰：“身有疡则浴，首有创则沐，病则饮酒食肉。毁瘠为病，君子弗为也。毁而死，君子谓之无子。”\n三年之丧，祥而从政；期之丧，卒哭而从政；九月之丧，既葬而从政；小功缌之丧，既殡而从政。曾申问于曾子曰：“哭父母有常声乎？”曰：“中路婴儿失其母焉，何常声之有？”卒哭而讳。王父母、兄弟、世父、叔父、姑、姊妹。子与父同讳。母之讳，宫中讳。妻之讳，不举诸其侧；与从祖昆弟同名则讳。以丧冠者，虽三年之丧可也。既冠于次，入哭踊，三者三，乃出。大功之末，可以冠子，可以嫁子。父，大功之末，可以冠子，可以嫁子，可以取妇。己，虽小功，既卒哭，可以冠，取妻；下殇之小功则不可。\n国禁哭，则止，朝夕之奠即位，自因也。童子哭不偯，不踊，不杖，不菲，不庐。孔子曰：“伯母、叔母疏衰，踊不绝地。姑、姊妹之大功，踊绝于地。如知此者，由文矣哉！由文矣哉！”\n孔子曰：“管仲镂簋而朱纮，旅树而反坫，山节而藻棁。贤大夫也，而难为上也。晏平仲祀其先人。豚肩不揜豆。贤大夫也，而难为下也。君子上不僣上，下不偪下。”\n孔子曰：“凶年则乘驽马。祀，以下牲。”\n恤由之丧，哀公使孺悲之孔子学“士丧礼”，《士丧礼》于是乎书。\n子贡观于蜡。孔子曰：“赐也乐乎？”对曰：“一国之人皆若狂，赐未知其乐也！”子曰：“百日之蜡，一日之泽，非尔所知也。张而不弛，文武弗能也；弛而不张，文武弗为也。一张一弛，文武之道也。”\n厩焚，孔子拜乡人为火来者。拜之，士壹，大夫再。亦相吊之道也。孔子曰：“管仲遇盗，取二人焉，上以为公臣，曰：‘其所与游辟也。可人也！’管仲死，桓公使为之服。宦于大夫者之为之服也，自管仲始也，有君命焉尔也。”\n赞，大行曰圭。公九寸，侯伯七寸，子男五寸。博三寸，厚半寸。剡上，左右各寸半，玉也。藻三采六等。哀公问子羔曰：“子之食奚当？”对曰：“文公之下执事也。”\n诸侯出夫人，夫人比至于其国，以夫人之礼行；至，以夫人入。使者将命曰：“寡君不敏，不能从而事社稷、宗庙，使使臣某，敢告于执事。”主人对曰：“寡君固前辞‘不教’矣，寡君敢不敬须以俟命。”有司官陈器皿；主人有司亦官受之。妻出，夫使人致之，曰：“某不敏，不能从而共粢盛，使某也敢告于侍者。”主人对曰：“某之子不肖，不敢辟诛，敢不敬须以俟命。”使者退，主人拜送之。如舅在，则称舅。舅没，则称兄。无兄，则称夫。主人之辞曰：“某之子不肖。”如姑、姊妹，亦皆称之。孔子曰：“吾食于少施氏而饱，少施氏食我以礼。吾祭，作而辞曰：‘疏食不足祭也。’吾飧，作而辞曰：‘疏食也，不敢以伤吾子。’”纳币一束：束五两，两五寻。妇见舅姑，兄弟、姑、姊妹皆立于堂下，西面，北上，是见已。见诸父各就其寝。女虽未许嫁，年二十而笄，礼之，妇人执其礼。燕则鬈首。\n仲尼尝，奉荐而进，其亲也悫，其行也趋趋以数。已祭，子赣问曰：“子之言祭，济济漆漆然；今子之祭，无济济漆漆何也？”子曰：“济济者，容也远也；漆漆者，容也自反也。容以远，若容以自反也，夫何神明之及交，夫何济济漆漆之有乎？反馈，乐成，荐其荐、俎，序其礼乐，备其百官。君子致其济济漆漆，夫何慌惚之有乎？夫言岂一端而已，夫各有所当也。”\n宰我曰：“吾闻鬼神之名，不知其所谓。”子曰：“气也者，神之盛也；魄也者，鬼之盛也；合鬼与神，教之至也。”\n曾子曰：“孝有三：大孝尊亲，其次弗辱，其下能养。”公明仪问于曾子曰：“夫子可以为孝乎？”曾子曰：“是何言与？是何言与？君子之所为孝者：先意承志，谕父母于道。参，直养者也！安能为孝乎？”曾子曰：“身也者，父母之遗体也。行父母之遗体，敢不敬乎？居处不庄，非孝也；事君不忠，非孝也；涖官不敬，非孝也；朋友不信，非孝也；战陈无勇，非孝也；五者不遂，灾及于亲，敢不敬乎？亨、孰、羶、芗，尝而荐之，非孝也，养也。君子之所谓孝也者，国人称愿然曰：‘幸哉有子如此！’所谓孝也已。众之本教曰孝，其行曰养。养可能也，敬为难；敬可能也，安为难；安可能也，卒为难。父母既没，慎行其身，不遗父母恶名，可谓能终矣。仁者，仁此者也；礼者，履此者也；义者，宜此者也；信者，信此者也；强者，强此者也。乐自顺此生，刑自反此作。”曾子曰：“夫孝，置之而塞乎天地，溥之而横乎四海，施诸后世而无朝夕，推而放诸东海而准，推而放诸西海而准，推而放诸南海而准，推而放诸北海而准。《诗》云：‘自西自东，自南自北，无思不服。’此之谓也。”曾子曰：“树木以时伐焉，禽兽以时杀焉。夫子曰：‘断一树，杀一兽，不以其时，非孝也。’孝有三：小孝用力，中孝用劳，大孝不匮。思慈爱忘劳，可谓用力矣。尊仁、安义，可谓用劳矣。博施、备物，可谓不匮矣。父母爱之，嘉而弗忘；父母恶之，惧而无怨，父母有过，谏而不逆；父母既没，必求仁者之粟以祀之。此之谓礼终。”\n乐正子春下堂而伤其足，数月不出，犹有忧色。门弟子曰：“夫子之足瘳矣，数月不出，犹有忧色，何也？”乐正子春曰：“善如尔之问也！善如尔之问也！吾闻诸曾子，曾子闻诸夫子曰：‘天之所生，地之所养，无人为大。父母全而生之，子全而归之，可谓孝矣。不亏其体，不辱其身，可谓全矣。故君子顷步而弗敢忘孝也。’今予忘孝之道，予是以有忧色也。壹举足而不敢忘父母，壹出言而不敢忘父母。壹举足而不敢忘父母，是故道而不径，舟而不游，不敢以先父母之遗体行殆。壹出言而不敢忘父母，是故恶言不出于口，忿言不及于身。不辱其身，不羞其亲，可谓孝矣。”\n孔子曰：“入其国，其教可知也。其为人也：温柔敦厚，《诗》教也；疏通知远，《书》教也；广博易良，《乐》教也；絜静精微，《易》教也；恭俭庄敬，《礼》教也；属辞比事，《春秋》教也。故《诗》之失，愚；《书》之失，诬；《乐》之失，奢；《易》之失，贼；《礼》之失，烦；《春秋》之失，乱。其为人也：温柔敦厚而不愚，则深于《诗》者也。疏通知远而不诬，则深于《书》者也。广博易良而不奢，则深于《乐》者也。絜静精微而不贼，则深于《易》者也。恭俭庄敬而不烦，则深于《礼》者也。属辞比事而不乱，则深于《春秋》者也。”\n礼之于正国也：犹衡之于轻重也，绳墨之于曲直也，规矩之于方圜也。故衡诚县，不可欺以轻重；绳墨诚陈，不可欺以曲直；规矩诚设，不可欺以方圜；君子审礼，不可诬以奸诈。是故隆礼、由礼，谓之有方之士；不隆礼、不由礼，谓之无方之民。敬让之道也。故以奉宗庙则敬，以入朝廷则贵贱有位，以处室家则父子亲、兄弟和，以处乡里则长幼有序。孔子曰：“安上治民，莫善于礼。”此之谓也。\n哀公问于孔子曰：“大礼何如？君子之言礼，何其尊也？”孔子曰：“丘也小人，不足以知礼。”君曰：“否！吾子言之也。”孔子曰：“丘闻之，民之所由生，礼为大。非礼无以节事天地之神也，非礼无以辨君臣、上下、长幼之位也，非礼无以别男女、父子、兄弟之亲，昏姻、疏数之交也；君子以此之为尊敬然。然后以其所能教百姓，不废其会节。有成事，然后治其雕镂、文章、黼黻以嗣。其顺之，然后言其丧筭，备其鼎、俎，设其豕、腊，修其宗庙，岁时以敬祭祀，以序宗族。即安其居，节丑其衣服，卑其宫室，车不雕几，器不刻镂，食不贰味，以与民同利。昔之君子之行礼者如此。”公曰：“今之君子，胡莫之行也？”孔子曰：“今之君子，好实无厌，淫德不倦，荒怠敖慢，固民是尽，午其众以伐有道；求得当欲，不以其所。昔之用民者由前，今之用民者由后。今之君子，莫为礼也。”\n孔子侍坐于哀公，哀公曰：“敢问人道谁为大？”孔子愀然作色而对曰：“君之及此言也，百姓之德也！固臣敢无辞而对？人道，政为大。”公曰：“敢问何谓为政？”孔子对曰：“政者，正也。君为正，则百姓从政矣。君之所为，百姓之所从也。君所不为，百姓何从？”公曰：“敢问为政如之何？”孔子对曰：“夫妇别，父子亲，君臣严。三者正，则庶物从之矣。”公曰：“寡人虽无似也，愿闻所以行三言之道，可得闻乎？”孔子对曰：“古之为政，爱人为大。所以治爱人，礼为大。所以治礼，敬为大。敬之至矣，大昏为大。大昏至矣！大昏既至，冕而亲迎，亲之也。亲之也者，亲之也。是故君子兴敬为亲；舍敬，是遗亲也。弗爱不亲；弗敬不正。爱与敬，其政之本与？”公曰：“寡人愿有言然。冕而亲迎，不已重乎？”孔子愀然作色而对曰：“合二姓之好，以继先圣之后，以为天地、宗庙、社稷之主，君何谓已重乎？”公曰：“寡人固！不固，焉得闻此言也。寡人欲问，不得其辞，请少进！”孔子曰：“天地不合，万物不生。大昏，万世之嗣也，君何谓已重焉！”孔子遂言曰：“内以治宗庙之礼，足以配天地之神明；出以治直言之礼，足以立上下之敬。物耻，足以振之；国耻，足以兴之。为政先礼，礼，其政之本与？”孔子遂言曰：“昔三代明王之政，必敬其妻子也，有道焉。妻也者，亲之主也，敢不敬与？子也者，亲之后也，敢不敬与？君子无不敬。敬也者，敬身为大。身也者，亲之枝也，敢不敬与？不能敬其身，是伤其亲；伤其亲，是伤其本；伤其本，枝从而亡。三者，百姓之象也。身以及身，子以及子，妃以及妃，君行此三者，则忾乎天下矣，大王之道也。如此，国家顺矣。”\n公曰：“敢问何谓敬身？”孔子对曰：“君子过言，则民作辞；过动，则民作则。君子言不过辞，动不过则，百姓不命而敬恭，如是，则能敬其身；能敬其身，则能成其亲矣。”\n公曰：“敢问何谓成其亲？”孔子对曰：“君子也者，人之成名也。百姓归之名，谓之君子之子。是使其亲为君子也，是为成其亲之名也已！”孔子遂言曰：“古之为政，爱人为大。不能爱人，不能有其身。不能有其身，不能安土。不能安土，不能乐天。不能乐天，不能成其身。”\n公曰：“敢问何谓成身？”孔子对曰：“不过乎物。”\n公曰：“敢问君子何贵乎天道也？”孔子对曰：“贵其‘不已’也。如日月东西相从而不已也，是天道也；不闭其久。是天道也；无为而物成，是天道也；已成而明，是天道也。”\n公曰：“寡人憃，愚冥。幸烦子志之心也。”孔子蹴然辟席而对曰：“仁人不过乎物，孝子不过乎物。是故仁人之事亲也如事天，事天如事亲，是故孝子成身。”公曰：“寡人既闻此言也，无如后罪何！”孔子对曰：“君之及此言也，是臣之福也。”\n仲尼燕居，子张、子贡、言游侍，纵言至于礼。子曰：“居！女三人者，吾语女礼，使女以礼周流无不徧也。”子贡越席而对曰：“敢问何如？”子曰：“敬而不中礼，谓之野；恭而不中礼，谓之给；勇而不中礼，谓之逆。”子曰：“给夺慈仁。”\n子曰：“师，尔过；而商也，不及。子产犹众人之母也，能食之，不能教也。”子贡越席而对曰：“敢问将何以为此中者也？”子曰：“礼乎礼！夫礼、所以制中也。”\n子贡退，言游进曰：“敢问礼也者，领恶而全好者与？”子曰：“然。”“然则何如？”子曰：“郊、社之义，所以仁鬼神也；尝、禘之礼，所以仁昭穆也；馈、奠之礼，所以仁死丧也；射、乡之礼，所以仁乡党也；食、飨之礼，所以仁宾客也。”子曰：“明乎郊、社之义，尝、禘之礼，治国其如指诸掌而已乎！是故以之居处有礼，故长幼辨也。以之闺门之内有礼，故三族和也。以之朝廷有礼，故官爵序也。以之田猎有礼，故戎事闲也。以之军旅有礼，故武功成也。是故宫室得其度，量、鼎得其象，味得其时，乐得其节，车得其式，鬼神得其飨，丧纪得其哀，辨说得其党，官得其体，政事得其施；加于身而错于前，凡众之动得其宜。”子曰：“礼者何也？即事之治也。君子有其事必有其治。治国而无礼，譬犹瞽之无相与？伥伥乎其何之？譬如终夜有求于幽室之中，非烛何见？若无礼则手足无所错，耳目无所加，进退、揖让无所制。是故以之居处，长幼失其别；闺门，三族失其和；朝廷，官爵失其序；田猎，戎事失其策；军旅，武功失其制；宫室失其度；量、鼎失其象；味失其时；乐失其节；车失其式；鬼神失其飨；丧纪失其哀；辨说失其党；官失其体；政事失其施；加于身而错于前，凡众之动失其宜。如此，则无以祖洽于众也。”\n子曰：“慎听之！女三人者，吾语女礼，犹有九焉，大飨有四焉。苟知此矣，虽在畎亩之中事之，圣人已。两君相见；揖让而入门，入门而县兴。揖让而升堂，升堂而乐阕。下管《象》、《武》，《夏》籥序兴。陈其荐、俎，序其礼乐，备其百官。如此而后君子知仁焉。行中规，还中矩，和、鸾中《采齐》，客出以《雍》，彻以《振羽》。是故君子无物而不在礼矣。入门而金作，示情也。升歌《清庙》，示德也。下而管《象》，示事也。是故古之君子，不必亲相与言也，以礼乐相示而已。”子曰：“礼也者，理也，乐也者，节也。君子无理不动，无节不作。不能诗，于礼缪；不能乐，于礼素；薄于德，于礼虚。”子曰：“制度在礼，文为在礼，行之，其在人乎？”子贡越席而对曰：“敢问夔其穷与？”子曰：“古之人与？古之人也。达于礼而不达于乐，谓之素；达于乐而不达于礼，谓之偏。夫夔达于乐而不达于礼，是以传于此名也，古之人也。”\n子张问政，子曰：“师乎！前，吾语女乎？君子明于礼乐，举而错之而已。”子张复问。子曰：“师，尔以为必铺几、筵，升降，酌、献、酬、酢，然后谓之礼乎？尔以为必行缀兆，兴羽籥，作锺鼓，然后谓之乐乎？言而履之，礼也。行而乐之，乐也。君子力此二者以南面而立，夫是以天下大平也。诸侯朝，万物服体，而百官莫敢不承事矣。礼之所兴，众之所治也；礼之所废，众之所乱也。目巧之室，则有奥、阼，席则有上下，车则有左右，行则有随，立则有序，古之义也。室而无奥、阼，则乱于堂、室也。席而无上下，则乱于席上也。车而无左右，则乱于车也。行而无随，则乱于涂也。立而无序，则乱于位也。昔圣帝、明王、诸侯，辨贵贱、长幼、远近、男女、外内，莫敢相踰越，皆由此涂出也。”三子者，既得闻此言也于夫子，昭然若发蒙矣。\n孔子闲居，子夏侍。子夏曰：“敢问《诗》云：‘凯弟君子，民之父母’，何如斯可谓民之父母矣？”孔子曰：“夫民之父母乎！必达于礼乐之原，以致五至，而行三无，以横于天下，四方有败，必先知之。此之谓民之父母矣。”子夏曰：“民之父母，既得而闻之矣；敢问何谓五至？”孔子曰：“志之所至，诗亦至焉。诗之所至，礼亦至焉。礼之所至，乐亦至焉。乐之所至，哀亦至焉。哀乐相生。是故正明目而视之，不可得而见也；倾耳而听之，不可得而闻也；志气塞乎天地，此之谓五至。”\n子夏曰：“五至既得而闻之矣，敢问何谓三无？”孔子曰：“无声之乐，无体之礼，无服之丧，此之谓三无。”子夏曰：“三无既得略而闻之矣，敢问何诗近之？”孔子曰：“‘夙夜其命宥密’，无声之乐也。‘威仪逮逮，不可选也’，无体之礼也。‘凡民有丧，匍匐救之’，无服之丧也。”\n子夏曰：“言则大矣！美矣！盛矣！言尽于此而已乎？”孔子曰：“何为其然也！君子之服之也，犹有五起焉。”子夏曰：“何如？”孔子曰：“无声之乐，气志不违；无体之礼，威仪迟迟；无服之丧，内恕孔悲。无声之乐，气志既得；无体之礼，威仪翼翼；无服之丧，施及四国。无声之乐，气志既从；无体之礼，上下和同；无服之丧，以畜万邦。无声之乐，日闻四方；无体之礼，日就月将；无服之丧，纯德孔明。无声之乐，气志既起；无体之礼，施及四海；无服之丧，施于孙子。”\n子夏曰：“三王之德，参于天地，敢问：何如斯可谓参于天地矣？”孔子曰：“奉三无私以劳天下。”子夏曰：“敢问何谓三无私？”孔子曰：“天无私覆，地无私载，日月无私照。奉斯三者以劳天下，此之谓三无私。其在《诗》曰：‘帝命不违，至于汤齐。汤降不迟，圣敬日齐。昭假迟迟，上帝是祗。帝命式于九围’；是汤之德也。”\n“三代之王也，必先令闻，《诗》云：‘明明天子，令闻不已’。三代之德也。‘弛其文德，协此四国’。大王之德也。”子夏蹶然而起，负墙而立，曰：“弟子敢不承乎？”\n仲尼曰：“君子中庸，小人反中庸。君子之中庸也，君子，而时中；小人之中庸也，小人，而无忌惮也。”子曰：“中庸其至矣乎！民鲜能久矣！”子曰：“道之不行也我知之矣。知者过之，愚者不及也。道之不明也我知之矣。贤者过之，不肖者不及也。人莫不饮食也，鲜能知味也。”子曰：“道其不行矣夫！”\n子路问强。子曰：“南方之强与？北方之强与？抑而强与？宽柔以教，不报无道，南方之强也；君子居之。衽金革，死而不厌，北方之强也；而强者居之。故君子和而不流，强哉矫；中立而不倚，强哉矫；国有道，不变塞焉，强哉矫；国无道，至死不变，强哉矫！”\n仲尼祖述尧舜，宪章文武，上律天时，下袭水土；辟如天地之无不持载，无不覆帱。辟如四时之错行，如日月之代明。万物并育而不相害，道并行而不相悖，小德川流，大德敦化，此天地之所以为大也。唯天下至圣为能聪明睿知足以有临也。宽裕温柔足以有容也。发强刚毅足以有执也。齐庄中正足以有敬也。文理密察足以有别也。溥博渊泉而时出之。溥博如天，渊泉如渊。见而民莫不敬，言而民莫不信，行而民莫不说。是以声名洋溢乎中国，施及蛮貊；舟车所至，人力所通，天之所覆，地之所载，日月所照，霜露所队，凡有血气者莫不尊亲；故曰配天。唯天下至诚为能经纶天下之大经，立天下之大本，知天地之化育，夫焉有所倚？肫肫其仁，渊渊其渊，浩浩其天。苟不固聪明圣知达天德者其孰能知之？《诗》曰：衣锦尚䌹，恶其文之著也。故君子之道闇然而日章。小人之道的然而日亡。君子之道淡而不厌，简而文，温而理，知远之近，知风之自，知微之显，可与入德矣。《诗》云：“潜虽伏矣，亦孔之昭。”故君子内省不疚，无恶于志。君子所不可及者，其唯人之所不见乎！《诗》云：“相在尔室，尚不愧于屋漏，”故君子不动而敬，不言而信。《诗》曰：“奏假无言，时靡有争，”是故君子不赏而民劝，不怒而民威于鈇钺。《诗》曰：“不显惟德，百辟其刑之！”是故君子笃恭而天下平。《诗》曰：“予怀明德，不大声以色。”\n由九月以下何也？曰：焉使弗及也。故三年以为隆，缌、小功以为杀，期、九月以为间。上取象于天，下取法于地，中取则于人，人之所以群居和壹之理尽矣。故三年之丧，人道之至文者也，夫是之谓至隆。是百王之所同，古今之所壹也，未有知其所由来者也。孔子曰：“子生三年，然后免于父母之怀；夫三年之丧，天下之达丧也。”\n鲁哀公问于孔子曰：“夫子之服，其儒服与？”孔子对曰：“丘少居鲁，衣逢掖之衣，长居宋，冠章甫之冠。丘闻之也：君子之学也博，其服也乡；丘不知儒服。”哀公曰：“敢问儒行。”孔子对曰：“遽数之不能终其物，悉数之乃留，更仆未可终也。”哀公命席。孔子侍曰：“儒有席上之珍以待聘，夙夜强学以待问，怀忠信以待举，力行以待取，其自立有如此者。儒有衣冠中，动作慎，其大让如慢，小让如伪，大则如威，小则如愧，其难进而易退也，粥粥若无能也，其容貌有如此者。儒有居处齐难，其坐起恭敬，言必先信，行必中正，道涂不争险易之利，冬夏不争阴阳之和，爱其死以有待也，养其身以有为也。其备豫有如此者。儒有不宝金玉，而忠信以为宝；不祈土地，立义以为土地；不祈多积，多文以为富。难得而易禄也，易禄而难畜也，非时不见，不亦难得乎？非义不合，不亦难畜乎？先劳而后禄，不亦易禄乎？其近人有如此者。儒有委之以货财，淹之以乐好，见利不亏其义；劫之以众，沮之以兵，见死不更其守；鸷虫攫搏不程其勇，引重鼎不程其力；往者不悔，来者不豫；过言不再，流言不极；不断其威，不习其谋。其特立有如此者。”\n“儒有不陨获于贫贱，不充诎于富贵，不慁君王，不累长上，不闵有司，故曰儒。今众人之命儒也妄，常以儒相诟病。”孔子至舍，哀公馆之，闻此言也，言加信，行加义：终没吾世，不敢以儒为戏。\n大学之道在明明德，在亲民，在止于至善。知止而后有定，定而后能静，静而后能安，安而后能虑，虑而后能得。物有本末，事有终始，知所先后，则近道矣。古之欲明明德于天下者先治其国；欲治其国者先齐其家；欲齐其家者先修其身；欲修其身者先正其心；欲正其心者先诚其意；欲诚其意者先致其知；致知在格物。物格而后知至，知至而后意诚，意诚而后心正，心正而后身修，身修而后家齐，家齐而后国治，国治而后天下平。自天子以至于庶人，壹是皆以修身为本。其本乱而末治者否矣，其所厚者薄而其所薄者厚，未之有也！此谓知本，此谓知之至也。所谓诚其意者：毋自欺也，如恶恶臭，如好好色，此之谓自谦，故君子必慎其独也！小人闲居为不善，无所不至，见君子而后厌然揜其不善而著其善。人之视己，如见其肺肝然，则何益矣。此谓诚于中，形于外，故君子必慎其独也。曾子曰：“十目所视，十手所指，其严乎！”富润屋，德润身，心广体胖，故君子必诚其意。《诗》云：“瞻彼淇澳，菉竹猗猗。有斐君子，如切如磋，如琢如磨。瑟兮僩兮，赫兮喧兮。有斐君子，终不可諠兮！”如切如磋者，道学也；如琢如磨者，自修也；瑟兮僩兮者，恂栗也；赫兮喧兮者，威仪也；有斐君子终不可諠兮者，道盛德至善，民之不能忘也。《诗》云：“于戏！前王不忘！”君子贤其贤而亲其亲，小人乐其乐而利其利，此以没世不忘也。《康诰》曰：“克明德。”《大甲》曰：“顾諟天之明命。”《帝典》曰：“克明峻德。”皆自明也。汤之盘铭曰：“苟日新，日日新，又日新。”《康诰》曰：“作新民。”《诗》曰：“周虽旧邦，其命惟新。”是故君子无所不用其极。《诗》云：“邦畿千里，惟民所止。”《诗》云：“缗蛮黄鸟，止于丘隅。”子曰：“于止，知其所止，可以人而不如鸟乎！”《诗》云：“穆穆文王，于缉熙敬止！”为人君止于仁；为人臣止于敬；为人子止于孝；为人父止于慈；与国人交止于信。\n孔子曰：“吾观于乡，而知王道之易易也。”\n孔子射于矍相之圃，盖观者如堵墙。射至于司马，使子路执弓矢出延射，曰：“贲军之将，亡国之大夫，与为人后者不入，其馀皆入。”盖去者半，入者半。又使公罔之裘、序点扬觯而语：公罔之裘扬觯而语曰：“幼壮孝弟，耆耋好礼，不从流俗，修身以俟死，者不？在此位也。”盖去者半，处者半。序点又扬觯而语曰：“好学不倦，好礼不变，旄、期称道不乱，者不？在此位也。”盖㢙有存者。\n射者，仁之道也。射求正诸己，己正而后发，发而不中，则不怨胜己者，反求诸己而已矣。孔子曰：“君子无所争，必也射乎！揖让而升，下而饮，其争也君子。”\n孔子曰：“射者何以射？何以听？循声而发，发而不失正鹄者，其唯贤者乎！若夫不肖之人，则彼将安能以中。”《诗》云：“发彼有的，以祈尔爵。”祈，求也；求中以辞爵也。酒者，所以养老也，所以养病也；求中以辞爵者，辞养也。\n子贡问于孔子曰：“敢问君子贵玉而贱珉者何也？为玉之寡而珉之多与？”孔子曰：“非为珉之多，故贱之也，玉之寡，故贵之也。夫昔者君子比德于玉焉。温润而泽，仁也；缜密以栗，知也；廉而不刿，义也；垂之如队，礼也；叩之其声清越以长，其终诎然，乐也；瑕不揜瑜、瑜不揜瑕，忠也；孚尹旁达，信也；气如白虹，天也；精神见于山川，地也；圭、璋特达，德也。天下莫不贵者，道也。《诗》云：‘言念君子，温其如玉。’故君子贵之也。”\n", "para_ids": [960, 961, 962, 963, 964, 965, 966, 967, 968, 969, 970, 971, 972, 973, 974, 975, 976, 977, 978, 979, 980, 981, 982, 983, 984, 985, 986, 987, 988, 989, 990, 991, 992, 993, 994, 995, 996, 997, 998, 999, 1000, 1001, 1002, 1003, 1004, 1005, 1006, 1007, 1008, 1009, 1010, 1011, 1012, 1013, 1014, 1015, 1016, 1017, 1018, 1019, 1020, 1021, 1022, 1023, 1024, 1025, 1026, 1027, 1028, 1029, 1030, 1031, 1032, 1033, 1034, 1035, 1036, 1037, 1038, 1039, 1040, 1041, 1042, 1043, 1044, 1045, 1046, 1047, 1048, 1049, 1050, 1051, 1052, 1053, 1054, 1055, 1056, 1057, 1058, 1059, 1060, 1061, 1062, 1063, 1064, 1065, 1066, 1067, 1068, 1069, 1070, 1071, 1072, 1073, 1074, 1075, 1076, 1077, 1078, 1079, 1080, 1081, 1082, 1083, 1084, 1085, 1086, 1087, 1088, 1089, 1090, 1091, 1092, 1093, 1094, 1095, 1096, 1097, 1098, 1099, 1100, 1101, 1102, 1103, 1104, 1105, 1106, 1107, 1108, 1109, 1110, 1111, 1112, 1113, 1114, 1115, 1116, 1117, 1118, 1119, 1120, 1121, 1122, 1123, 1124, 1125, 1126, 1127, 1128, 1129, 1130, 1131, 1132, 1133, 1134, 1135, 1136, 1137, 1138, 1139, 1140, 1141, 1142, 1143, 1144, 1145]}
{"uid": 7, "level": "h1", "h1": "《左传》", "h2": "《僖公二十八年》", "h3": "B5.28.9", "text": "是会也，晋侯召王，以诸侯见，且使王狩。仲尼曰：“以臣召君，不可以训。”故书曰“天王狩于河阳”，言非其地也，且明德也。\n仲尼曰：“臧文仲，其不仁者三，不知者三。下展禽，废六关，妾织蒲，三不仁也。作虚器，纵逆祀，祀爰居，三不知也。”\n乙丑，赵穿杀灵公于桃园。宣子未出山而复。大史书曰赵盾弑其君，以示于朝。宣子曰：“不然。”对曰：“子为正卿，亡不越竟，反不讨贼，非子而谁？”宣子曰：“乌呼！《诗》曰：‘我之怀矣，自诒伊慼。’其我之谓矣。”孔子曰：“董狐、古之良史也，书法不隐。赵宣子、古之良大夫也，为法受恶。惜也，越竟乃免。”\n孔子曰：“《诗》云：‘民之多辟，无自立辟。’其泄冶之谓乎！”\n仲尼闻之曰：“惜也，不如多与之邑。唯器与名，不可以假人，君之所司也。名以出信，信以守器，器以藏礼，礼以行义，义以生利，利以平民，政之大节也。若以假人，与人政也。政亡，则国家从之，弗可止也已。”\n六年春，郑伯如晋拜成，子游相，授玉于东楹之东。士贞伯曰：“郑伯其死乎！自弃也已。视流而行速，不安其位，宜不能久。”\n仲尼曰：“鲍庄子之知不如葵，葵犹能卫其足。”\n师归，孟献子以秦堇父为右。生秦丕兹，事仲尼。\n仲尼曰：“知之难也。有臧武仲之知，而不容于鲁国，抑有由也，作不顺而施不恕也。《夏书》曰：'念兹在兹'，顺事、恕施也。”\n仲尼曰：“《志》有之：‘言以足志，文以足言。’不言，谁知其志？言之无文，行而不远。晋为伯，郑入陈，非文辞不为功。慎辞也。”\n五月甲辰，晋赵武至于宋。丙午，郑良霄至。六月丁未朔，宋人享赵文子，叔向为介。司马置折俎，礼也。仲尼使举是礼也，以为多文辞。戊申，叔孙豹、齐庆封、陈须无、卫石恶至。甲寅，晋荀盈从赵武至。丙辰，邾悼公至。壬戌，楚公子黑肱先至，成言于晋。丁卯，宋向戌如陈，从子木成言于楚。戊辰，滕成公至。子木谓向戌，请晋、楚之从交相见也。庚午，向戌复于赵孟。赵孟曰：“晋、楚、齐、秦，匹也，晋之不能于齐，犹楚之不能于秦也。楚君若能使秦君辱于敝邑，寡君敢不固请于齐？”壬申，左师复言于子木，子木使馹谒诸王。王曰：“释齐、秦，他国请相见也。”秋七月戊寅，左师至。是夜也，赵孟及子晳盟，以齐言。庚辰，子木至自陈。陈孔奂、蔡公孙归生至。曹、许之大夫皆至。以藩为军。\n仲尼闻是语也，曰：“以是观之，人谓子产不仁，吾不信也。”\n昭子即位，朝其家众，曰：“竖牛祸叔孙氏，使乱大从，杀适立庶;又披其邑，将以赦罪，罪莫大焉。必速杀之！”竖牛惧，奔齐。孟、仲之子杀诸塞关之外。投其首于宁风之棘上。仲尼曰：“叔孙昭子之不劳，不可能也。周任有言曰：‘为政者不赏私劳，不罚私怨。’《诗》云：'有觉德行，四国顺之。’”\n九月，公至自楚。孟僖子病不能礼，乃讲学之，苟能礼者从之。及其将死也，召其大夫，曰：“礼、人之干也。无礼，无以立。吾闻将有达者曰孔丘，圣人之后也，而灭于宋。其祖弗父何以有宋而授厉公。及正考父，佐戴、武、宣，三命兹益共，故其鼎铭云：'一命而偻，再命而傴，三命而俯，循墙而走，亦莫余敢侮。饘于是，鬻于是，以餬余口。’其共也如是。臧孙纥有言曰：‘圣人有明德者，若不当世，其后必有达人。’今其将在孔丘乎！我若获没，必属说与何忌于夫子，使事之，而学礼焉，以定其位。”故孟懿子与南宫敬叔师事仲尼。仲尼曰：“能补过者，君子也。《诗》曰‘君子是则是效’，孟僖子可则效已矣。”\n楚子城陈、蔡、不羹。使弃疾为蔡公。王问于申无宇曰：“弃疾在蔡何如？”对曰：“择子莫如父，择臣莫如君。郑庄公城栎而寘子元焉，使昭公不立。齐桓公城谷而寘管仲焉，至于今赖之。臣闻五大不在边，五细不在庭。亲不在外，羁不在内。今弃疾在外，郑丹在内，君其少戒！”王曰：“国有大城，何如？”对曰：“郑京、栎实杀曼伯，宋萧、亳实杀子游，齐渠丘实杀无知，卫蒲、戚实出献公。若由是观之，则害于国。末大必折，尾大不掉，君所知也。”\n仲尼曰：“古也有志：‘克己复礼，仁也。’信善哉！楚灵王若能如是，岂其辱于干溪？”\n仲尼谓子产：“于是行也，足以为国基矣。《诗》曰：'乐只君子，邦家之基。’子产、君子之求乐者也。”且曰：“合诸侯，艺贡事，礼也。”\n仲尼曰：“叔向、古之遗直也。治国制刑，不隐于亲。三数叔鱼之恶，不为末减。由义也夫，可谓直矣！平丘之会，数其贿也，以宽卫国，晋不为暴。归鲁季孙，称其诈也，以宽鲁国，晋不为虐。邢侯之狱，言其贪也，以正刑书，晋不为颇。三言而除三恶，加三利。杀亲益荣，犹义也夫！”\n仲尼闻之，见于郯子而学之。既而告人曰：“吾闻之，‘天子失官，官学在四夷’，犹信。”\n琴张闻宗鲁死，将往吊之。仲尼曰：“齐豹之盗，而孟縶之贼，女何吊焉？君子不食奸，不受乱，不为利疚于回，不以回待人，不盖不义，不犯非礼。”\n十二月，齐侯田于沛，招虞人以弓，不进。公使执之。辞曰：“昔我先君之田也，旃以招大夫，弓以招士，皮冠以招虞人。臣不见皮冠，故不敢进。”乃舍之。仲尼曰：“守道不如守官。”君子韪之。\n仲尼曰：“善哉！政宽则民慢，慢则纠之以猛。猛则民残，残则施之以宽。宽以济猛，猛以济宽，政是以和。《诗》曰：'民亦劳止，汔可小康;惠此中国，以绥四方'，施之以宽也。‘毋从诡随，以谨无良;式遏寇虐，惨不畏明'，纠之以猛也。‘柔远能邇，以定我王’，平之以和也。又曰：'不竞不绢，不刚不柔，布政优优，百禄是遒'，和之至也。”及子产卒，仲尼闻之，出涕曰：“古之遗爱也。”\n仲尼闻魏子之举也，以为义，曰：“近不失亲，远不失举，可谓义矣。”又闻其命贾辛也，以为忠，“《诗》曰：‘永言配命，自求多福’，忠也。魏子之举也义，其命也忠，其长有后于晋国乎！”\n仲尼曰：“晋其亡乎！失其度矣。夫晋国将守唐叔之所受法度，以经纬其民，卿大夫以序守之，民是以能尊其贵，贵是以能守其业。贵贱不愆，所谓度也。文公是以作执秩之官，为被庐之法，以为盟主。今弃是度也，而为刑鼎，民在鼎矣，何以尊贵？贵何业之守？贵贱无序，何以为国？且夫宣子之刑，夷之搜集也，晋国之乱制也，若之何以为法？”蔡史墨曰：“范氏、中行氏其亡乎！中行寅为下卿，而干上令，擅作刑器，以为国法，是法奸也。又加范氏焉，易之亡也。其及赵氏，赵孟与焉。然不得已，若德，可以免。”\n秋七月癸巳，葬昭公于墓道南。孔子之为司寇也，沟而合诸墓。\n六月，伐阳关。阳虎使焚莱门。师惊，犯之而出，奔齐，请师以伐鲁，曰：“三加，必取之。”齐侯将许之。鲍文子谏曰：“臣尝为隶于施氏矣，鲁未可取也。上下犹和，众庶犹睦，能事大国，而无天菑，若之何取之？阳虎欲勤齐师也，齐师罢，大臣必多死亡，己于是乎奋其诈谋。夫阳虎有宠于季氏，而将杀季孙，以不利鲁国，而求容焉。亲富不亲仁，君焉用之？君富于季氏，而大于鲁国，兹阳虎所欲倾覆也。鲁免其疾，而君又收之，无乃害乎？”齐侯执阳虎，将东之。阳虎愿东，乃囚诸西鄙。尽借邑人之车，锲其轴，麻约而归之。载葱灵，寝于其中而逃。追而得之，囚于齐。又以葱灵逃，奔宋，遂奔晋，适赵氏。仲尼曰：“赵氏其世有乱乎！”\n夏，公会齐侯于祝其，实夹谷。孔丘相，犂弥言于齐侯曰：“孔丘知礼而无勇，若使莱人以兵劫鲁侯，必得志焉。”齐侯从之。孔丘以公退，曰：“士兵之！两君合好，而裔夷之俘以兵乱之，非齐君所以命诸侯也。裔不谋夏，夷不乱华，俘不干盟，兵不偪好，于神为不祥，于德为愆义，于人为失礼，君必不然。”齐侯闻之，遽辟之。\n将盟，齐人加于载书曰：“齐师出竟而不以甲车三百乘从我者，有如此盟！”孔丘使兹无还揖对，曰：“而不反我汶阳之田，吾以共命者，亦如之！”\n齐侯将享公。孔丘谓梁丘据曰：“齐、鲁之故，吾子何不闻焉？事既成矣，而又享之，是勤执事也。且牺象不出门，嘉乐不野合。飨而既具，是弃礼也;若其不具，用秕稗也。用秕稗、君辱，弃礼、名恶。子盍图之！夫享、所以昭德也。不昭，不如其已也。”乃不果享。\n仲由为季氏宰，将堕三都，于是叔孙氏堕郈。季氏将堕费，公山不狃、叔孙辄帅费人以袭鲁。公与三子入于季氏之宫，登武子之台。费人攻之，弗克。入及公侧，仲尼命申句须、乐颀下伐之，费人北。国人追之，败诸姑蔑。二子奔齐，遂堕费。\n十五年春，邾隐公来朝。子贡观焉。邾子执玉高，其容仰;公受玉卑，其容俯。子贡曰：“以礼观之，二君者，皆有死亡焉。夫礼、死生存亡之体也，将左右、周旋，进退、俯仰，于是乎取之;朝、祀、丧、戎，于是乎观之。今正月相朝，而皆不度，心已亡矣。嘉事不体，何以能久？高、仰，骄也;卑、俯，替也。骄近乱，替近疾，君为主，其先亡乎！”\n夏五月壬申，公荐。仲尼曰：“赐不幸言而中，是使赐多言者也。”\n夏五月辛卯，司铎火。火踰公宫，桓、僖灾。救火者皆曰顾府。南宫敬叔至，命周人出御书，俟于宫，曰：“帨女，而不在，死。”子服景伯至，命宰人出礼书，以待命。命不共有常刑。校人乘马，巾车脂辖，百官官备，府库慎守，官人肃给。济濡帷幕，郁攸从之。蒙葺公屋，自大庙始，外内以悛。助所不给。有不用命，则有常刑，无赦。公父文伯至，命校人驾乘车。季桓子至，御公立于象魏之外，命救火者伤人则止，财可为也。命藏《象魏》，曰：“旧章不可亡也。”富父槐至，曰：“无备而官办者，犹拾瀋也。”于是乎去表之槀，道还公宫。\n孔子在陈，闻火，曰：“其桓、僖乎！”\n是岁也，有云如众赤鸟，夹日以飞三日。楚子使问诸周大史。周大史曰：“其当王身乎！若禜之，可移于令尹、司马。”王曰：“除腹心之疾，而寘诸股肱，何益？不谷不有大过，天其夭诸？有罪受罚，又焉移之？”遂弗禜。\n初，昭王有疾，卜曰：“河为祟。”王弗祭。大夫请祭诸郊。王曰：“三代命祀，祭不越望。江、汉、雎、漳，楚之望也。祸福之至，不是过也。不谷虽不德，河非所获罪也。”遂弗祭。\n孔子曰：“楚昭王知大道矣。其不失国也，宜哉！《夏书》曰：'惟彼陶唐，帅彼天常，有此冀方。今失其行，乱其纪纲，乃灭而亡。’又曰：'允出兹在兹。’由己率常，可矣。”\n太宰嚭召季康子，康子使子贡辞。大宰嚭曰：“国君道长，而大夫不出门，此何礼也？”对曰：“岂以为礼，畏大国也。大国不以礼命于诸侯，苟不以礼，岂可量也？寡君既共命焉，其老岂敢弃其国？大伯端委以治周礼，仲雍嗣之，断发文身，臝以为饰，岂礼也哉？有由然也。”反自鄫，以吴为无能为也。\n三月，吴伐我，子泄率，故道险，从武城。初，武城人或有因于吴竟田焉，拘鄫人之沤菅者，曰：“何故使吾水滋？”及吴师至，拘者道之以伐武城，克之。王犯尝为之宰，澹台子羽之父好焉，国人惧。懿子谓景伯：“若之何？”对曰：“吴师来，斯与之战，何患焉？且召之而至，又何求焉？”吴师克东阳而进，舍于五梧。明日，舍于蚕室。公宾庚、公甲叔子与战于夷，获叔子与析朱钻，献于王。王曰：“此同车，必使能，国未可望也。”明日，舍于庚宗，遂次于泗上。微虎欲宵攻王舍，私属徒七百人三踊于幕庭，卒三百人，有若与焉。及稷门之内，或谓季孙曰：“不足以害吴，而多杀国士，不如已也。”乃止之。吴子闻之，一夕三迁。\n十一年春，齐为郓故，国书、高无丕帅师伐我，及清。季孙谓其宰冉求曰：“齐师在清，必鲁故也，若之何？”求曰：“一子守，二子从公御诸竟。”季孙曰：“不能。”求曰：“居封疆之间。”季孙告二子，二子不可。求曰：“若不可，则君无出。一子帅师，背城而战，不属者，非鲁人也。鲁之群室众于齐之兵车，一室敌车优矣，子何患焉？二子之不欲战也宜，政在季氏。当子之身，齐人伐鲁而不能战，子之耻也，大不列于诸侯矣。”季孙使从于朝，俟于党氏之沟。武叔呼而问战焉。对曰：“君子有远虑，小人何知？”懿子强问之，对曰：“小人虑材而言，量力而共者也。”武叔曰：“是谓我不成丈夫也。”退而搜集。孟孺子泄帅右师，颜羽御，邴泄为右。冉求帅左师，管周父御，樊迟为右。季孙曰：“须也弱。”有子曰：“就用命焉。”季氏之甲七千，冉有以武城人三百为己徒卒，老幼守宫，次于雩门之外。五日，右师从之。公叔务人见保者而泣，曰：“事充，政重，上不能谋，士不能死，何以治民？吾既言之矣，敢不勉乎！”\n师及齐师战于郊。齐师自稷曲，师不踰沟。樊迟曰：“非不能也，不信子也，请三刻而踰之。”如之，众从之。师入齐军。\n……\n师获甲首八十，齐人不能师。宵谍曰：“齐人遁。”冉有请从之三，季孙弗许。\n孟孺子语人曰：“我不如颜羽，而贤于邴泄。子羽锐敏，我不欲战而能默，泄曰‘驱之’。”公为与其嬖僮汪锜乘，皆死，皆殡。孔子曰：“能执干戈以卫社稷，可无殤也。”冉有用矛于齐师，故能入其军。孔子曰：“义也。”\n冬，卫大叔疾出奔宋。初，疾娶于宋子朝，其娣嬖。子朝出，孔文子使疾出其妻，而妻之。疾使侍人诱其初妻之娣寘于犂，而为之一宫，如二妻。文子怒，欲攻之，仲尼止之。遂夺其妻。或淫于外州，外州人夺之轩以献。耻是二者，故出。卫人立遗，使室孔姞。疾臣向魋，纳美珠焉，与之城钻。宋公求珠，魋不与，由是得罪。及桓氏出，城钴人攻大叔疾，卫庄公复之，使处巢，死焉。殡于郧，葬于少禘。\n……\n孔文子之将攻大叔也，访于仲尼。仲尼曰：“胡簋之事，则尝学之矣;甲兵之事，未之闻也。”退，命驾而行，曰：“鸟则择木，木岂能择鸟？”文子遽止之，曰：“圉岂敢度其私，访卫国之难也。”将止，鲁人以币召之，乃归。\n季孙欲以田赋，使冉有访诸仲尼。仲尼曰：“丘不识也。”三发，卒曰：“子为国老，待子而行，若之何子之不言也？”仲尼不对，而私于冉有曰：“君子之行也，度于礼：施取其厚，事举其中，敛从其薄。如是，则以丘亦足矣。若不度于礼，而贪冒无厌，则虽以田赋，将又不足。且子季孙若欲行而法，则周公之典在;若欲苟而行，又何访焉？”弗听。\n夏五月，昭夫人孟子卒。昭公娶于吴，故不书姓。死不赴，故不称夫人。不反哭，故不言葬小君。孔子与吊，适季氏。季氏不绢，放絰而拜。\n公会吴于橐皋，吴子使大宰嚭请寻盟。公不欲，使子贡对，曰：“盟，所以周信也，故心以制之，玉帛以奉之，言以结之，明神以要之。寡君以为苟有盟焉，弗可改也已。若犹可改，日盟何益？今吾子曰‘必寻盟’，若可寻也，亦可寒也。”乃不寻盟。\n秋，卫侯会吴于郧。公及卫侯、宋皇瑗盟，而卒辞吴盟。吴人藩卫侯之舍。子服景伯谓子贡曰：“夫诸侯之会，事既毕矣，侯伯致礼，地主归餼，以相辞也。今吴不行礼于卫，而藩其君舍以难之，子盍见大宰嚭？”乃请束锦以行。语及卫故，大宰嚭曰：“寡君愿事卫君，卫君之来也缓，寡君惧，故将止之。”子贡曰：“卫君之来，必谋于其众，其众或欲或否，是以缓来。其欲来者，子之党也;其不欲来者，子之雠也。若执卫君，是堕党而崇雠也，夫堕子者得其志矣。且合诸侯而执卫君，谁敢不惧？堕党、崇雠，而惧诸侯，或者难以霸乎！”大宰嚭说，乃舍卫侯。卫侯归，效夷言。子之尚幼，曰：“君必不免，其死于夷乎！执焉而又说其言，从之固矣。”\n冬十二月，螽，季孙问诸仲尼。仲尼曰：“丘闻之，火伏而后蛰者毕。今火犹西流，司厤过也。”\n十四年春，西狩于大野，叔孙氏之车子铊商获麟，以为不祥，以赐虞人。仲尼观之，曰：“麟也”，然后取之。\n小邾射以句绎来奔，曰：“使季路要我，吾无盟矣。”使子路，子路辞。季康子使冉有谓之曰：“千乘之国，不信其盟，而信子之言，子何辱焉？”对曰：“鲁有事于小邾，不敢问故，死其城下可也。彼不臣，而济其言，是义之也，由弗能。”\n司马牛致其邑与珪焉，而适齐。向魋出于卫地，公文氏攻之，求夏后氏之璜焉。与之他玉，而奔齐，陈成子使为次卿，司马牛又致其邑焉，而适吴。吴人恶之，而反。赵简子召之，陈成子亦召之，卒于鲁郭门之外，阬氏葬诸丘舆。\n甲午，齐陈恒弑其君壬于舒州。孔丘三日齐，而请伐齐三。公曰：“鲁为齐弱久矣，子之伐之，将若之何？”对曰：“陈恒弑其君，民之不与者半。以鲁之众加齐之半，可克也。”公曰：“子告季孙。”孔子辞，退而告人曰：“吾以从大夫之后也，故不敢不言。”\n秋，齐陈瓘如楚，过卫，仲由见之，曰：“天或者以陈氏为斧斤，既斲丧公室，而他人有之，不可知也;其使终飨之，亦不可知也。若善鲁以待时，不亦可乎！何必恶焉？”子玉曰：“然。吾受命矣，子使告我弟。”\n冬，及齐平。子服景伯如齐，子赣为介，见公孙成，曰：“人皆臣人，而有背人之心，况齐人虽为子役，其有不贰乎？子、周公之孙也，多飨大利，犹思不义。利不可得，而丧宗国，将焉用之？”成曰：“善哉！吾不早闻命。”\n陈成子馆客，曰：“寡君使恒告曰：‘寡君愿事君如事卫君。’”景伯揖子赣而进之，对曰：“寡君之愿也。昔晋人伐卫，齐为卫故，伐晋冠氏，丧车五百。因与卫地，自济以西，禚、媚、杏以南，书社五百。吴人加敝邑以乱，齐因其病，取谜与阐，寡君是以寒心。若得视卫君之事君也，则固所愿也。”成子病之，乃归成，公孙宿以其兵甲入于嬴。\n季子将入，遇子羔将出，曰：“门已闭矣。”季子曰：“吾姑至焉。”子羔曰：“弗及，不践其难！”季子曰：“食焉，不辟其难。”子羔遂出，子路入。及门，公孙敢门焉，曰：“无入为也。”季子曰：“是公孙也，求利焉，而逃其难。由不然，利其禄，必救其患。”有使者出，乃入，曰：“大子焉用孔悝？虽杀之，必或继之。”且曰：“大子无勇，若燔台，半，必舍孔叔。”大子闻之，惧，下石乞、盂黶敌子路，以戈击之，断纓。子路曰：“君子死，冠不免。”结纓而死。孔子闻卫乱，曰：“柴也其来，由也死矣。”\n夏四月己丑，孔丘卒。公诛之曰：“旻天不吊，不憖遗一老，俾屏余一人以在位，煢煢余在疚。嗚呼哀哉尼父！无自律。”\n子赣曰：“君其不没于鲁乎！夫子之言曰：‘礼失则昏，名失则愆。’失志为昏，失所为愆。生不能用，死而诔之，非礼也;称一人，非名也。君两失之。”\n公会齐侯盟于蒙，孟武伯相。齐侯稽首，公拜。齐人怒。武伯曰：“非天子，寡君无所稽首。”武伯问于高柴曰：“诸侯盟，谁执牛耳？”季羔曰：“鄫衍之役，吴公子姑曹;发阳之役，卫石魋。”武伯曰：“然则彘也。”\n二十三年春，宋景曹卒。季康子使冉有吊，且送葬，曰：“敝邑有社稷之事，使肥与有职竞焉，是以不得助执绋，使求从舆人，曰：‘以肥之得备弥甥也，有不腆先人之产马，使求荐诸夫人之宰，其可以称旌繁乎！’”\n卫出公自城铊使以弓问子赣，且曰：“吾其入乎？”子赣稽首受弓，对曰：“臣不识也。”私于使者，曰：“昔成公孙于陈，宁武子、孙庄子为宛濮之盟而君入。献公孙于齐，子鲜、子展为夷仪之盟而君入。今君再在孙矣，内不闻献之亲，外不闻成之卿，则赐不识所由入也。《诗》曰：'无竞惟人，四方其顺之。’若得其人，四方以为主，而国于何有？”\n二月，盟于平阳，三子皆从。康子病之，言及子赣，曰：“若在此，吾不及此夫！”武伯曰：“然。何不召？”曰：“固将召之。”文子曰：“他日请念。”\n", "para_ids": [1146, 1147, 1148, 1149, 1150, 1151, 1152, 1153, 1154, 1155, 1156, 1157, 1158, 1159, 1160, 1161, 1162, 1163, 1164, 1165, 1166, 1167, 1168, 1169, 1170, 1171, 1172, 1173, 1174, 1175, 1176, 1177, 1178, 1179, 1180, 1181, 1182, 1183, 1184, 1185, 1186, 1187, 1188, 1189, 1190, 1191, 1192, 1193, 1194, 1195, 1196, 1197]}
{"uid": 8, "level": "h1", "h1": "《孟子》", "h2": "《梁惠王上》", "h3": "1A．4．3", "text": "曰：“无以异也。”曰：“庖有肥肉，厩有肥马，民有饥色，野有饿莩，此率兽而食人也。兽相食，且人恶之；为民父母，行政，不免于率兽而食人，恶在其为民父母也？仲尼曰：‘始作俑者，其无后乎！’为其象人而用之也。如之何其使斯民饥而死也？”\n齐宣王问曰：“齐桓、晋文之事可得闻乎？”孟子对曰：“仲尼之徒无道桓文之事者，是以后世无传焉，臣未之闻也。无以，则王乎？”\n邹与鲁鬨。穆公问曰：“吾有司死者三十三人，而民莫之死也。诛之，则不可胜诛；不诛，则疾视其长上之死而不救，如之何则可？”孟子对曰：“凶年饥岁，君之民老弱转乎沟壑，壮者散而之四方者，几千人矣；而君之仓廪实，府库充，有司莫以告，是上慢而残下也。曾子曰：‘戒之戒之！出乎尔者，反乎尔者也。’夫民今而后得反之也。君无尤焉！君行仁政，斯民亲其上、死其长矣。”\n公孙丑问曰：“夫子当路于齐，管仲、晏子之功，可复许乎？”孟子曰：“子诚齐人也，知管仲、晏子而已矣。或问乎曾西曰：‘吾子与子路孰贤？’曾西蹴然曰：‘吾先子之所畏也。’曰：‘然则吾子与管仲孰贤？’曾西艴然不悦，曰：‘尔何曾比予于管仲？管仲得君如彼其专也，行乎国政如彼其久也，功烈如彼其卑也；尔何曾比予于是？’”曰：“管仲，曾西之所不为也，而子为我愿之乎？”\n曰：“若是，则弟子之惑滋甚。且以文王之德，百年而后崩，犹未洽于天下；武王、周公继之，然后大行。今言王若易然，则文王不足法与？”曰：“文王何可当也？由汤至于武丁，贤圣之君六七作，天下归殷久矣，久则难变也。武丁朝诸侯，有天下，犹运之掌也。纣之去武丁未久也，其故家遗俗，流风善政，犹有存者；又有微子、微仲、王子比干、箕子、胶鬲，皆贤人也，相与辅相之，故久而后失之也。尺地，莫非其有也；一民，莫非其臣也；然而文王犹方百里起，是以难也。齐人有言曰：‘虽有智慧，不如乘势；虽有镃基，不如待时。’今时则易然也：夏后、殷、周之盛，地未有过千里者也，而齐有其地矣；鸡鸣狗吠相闻，而达乎四境，而齐有其民矣。地不改辟矣，民不改聚矣，行仁政而王，莫之能御也。且王者之不作，未有䟽于此时者也；民之憔悴于虐政，未有甚于此时者也。饥者易为食，渴者易为饮。孔子曰：‘德之流行，速于置邮而传命。’当今之时，万乘之国行仁政，民之悦之，犹解倒悬也。故事半古之人，功必倍之，惟此时为然。”\n曰：“不动心有道乎？”曰：“有。北宫黝之养勇也；不肤桡，不目逃，思以一豪挫于人，若挞之于市朝；不受于褐宽博，亦不受于万乘之君；视刺万乘之君，若刺褐夫；无严诸侯，恶声至，必反之。孟施舍之所养勇也，曰：‘视不胜犹胜也；量敌而后进，虑胜而后会，是畏三军者也。舍岂能为必胜哉？能无惧而已矣。’孟施舍似曾子，北宫黝似子夏。夫二子之勇，未知其孰贤，然而孟施舍守约也。昔者曾子谓子襄曰：‘子好勇乎？吾尝闻大勇于夫子矣：自反而不缩，虽褐宽博，吾必惴焉；自反而缩，虽千万人，吾往矣。’孟施舍之守气，又不如曾子之守约也。”\n“宰我、子贡善为说辞；冉牛、闵子、颜渊善言德行。孔子兼之，曰：‘我于辞命，则不能也。’然则夫子既圣矣乎？”曰：“恶！是何言也？昔者子贡问于孔子曰：‘夫子圣矣乎？’孔子曰：‘圣则吾不能，我学不厌而教不倦也。’子贡曰：‘学不厌，智也；教不倦，仁也。仁且智，夫子既圣矣。’夫圣、孔子不居，是何言也？”\n“昔者窃闻之：子夏、子游、子张皆有圣人之一体，冉牛、闵子、颜渊则具体而微，敢问所安。”曰：“姑舍是。”\n曰：“伯夷、伊尹何如？”曰：“不同道。非其君不事，非其民不使；治则进，乱则退，伯夷也。何事非君，何使非民；治亦进，乱亦进，伊尹也。可以仕则仕，可以止则止，可以久则久，可以速则速，孔子也。皆古圣人也，吾未能有行焉；乃所愿，则学孔子也。”\n“伯夷、伊尹于孔子，若是班乎？”曰：“否；自有生民以来，未有孔子也。”\n曰：“敢问其所以异。”曰：“宰我、子贡、有若，智足以知圣人，污不至阿其所好。宰我曰：‘以予观于夫子，贤于尧、舜远矣。’子贡曰：‘见其礼而知其政，闻其乐而知其德，由百世之后，等百世之王，莫之能违也。自生民以来，未有夫子也。’有若曰：‘岂惟民哉？麒麟之于走兽，凤凰之于飞鸟，泰山之于丘垤，河海之于行潦，类也。圣人之于民，亦类也。出于其类，拔乎其萃，自生民以来，未有盛于孔子也。’”\n孟子曰：“以力假仁者霸，霸必有大国；以德行仁者王，王不待大，汤以七十里，文王以百里。以力服人者，非心服也，力不赡也；以德服人者，中心悦而诚服也，如七十子之服孔子也。《诗》云：‘自西自东，自南自北，无思不服。’此之谓也。”\n孟子曰：“仁则荣，不仁则辱；今恶辱而居不仁，是犹恶湿而居下也。如恶之，莫如贵德而尊士，贤者在位，能者在职；国家閒暇，及是时，明其政刑。虽大国，必畏之矣。《诗》云：‘迨天之未阴雨，彻彼桑土，绸缪牖户。今此下民，或敢侮予？’孔子曰：‘为此诗者，其知道乎！能治其国家，谁敢侮之？’今国家閒暇，及是时，般乐怠敖，是自求祸也。祸福无不自己求之者。《诗》云：‘永言配命，自求多福。’《太甲》曰：‘天作孽，犹可违；自作孽，不可活。’此之谓也。”\n孟子曰：“矢人岂不仁于函人哉？矢人惟恐不伤人，函人惟恐伤人。巫匠亦然。故术不可不慎也。孔子曰：‘里仁为美。择不处仁，焉得智？’夫仁、天之尊爵也，人之安宅也。莫之御而不仁，是不智也。不仁、不智，无礼、无义，人役也。人役而耻为役，由弓人而耻为弓，矢人而耻为矢也。如耻之，莫如为仁。仁者如射：射者正己而后发；发而不中，不怨胜己者，反求诸己而已矣。”\n孟子曰：“子路，人告之以有过，则喜。禹闻善言，则拜。大舜有大焉，善与人同，舍己从人，乐取于人以为善。自耕稼、陶、渔以至为帝，无非取于人者。取诸人以为善，是与人为善者也。故君子莫大乎与人为善。”\n景子曰：“否；非此之谓也。礼曰：‘父召，无诺；君命召，不俟驾。’固将朝也，闻王命而遂不果，宜与夫礼若不相似然。”曰：“岂谓是与？曾子曰：‘晋楚之富，不可及也；彼以其富，我以吾仁；彼以其爵，我以吾义，吾何慊乎哉？’夫岂不义而曾子言之？是或一道也。天下有达尊三：爵一，齿一，德一。朝廷莫如爵，乡党莫如齿，辅世长民莫如德。恶得有其一以慢其二哉？故将大有为之君，必有所不召之臣；欲有谋焉，则就之。其尊德乐道，不如是，不足以有为也。故汤之于伊尹，学焉而后臣之，故不劳而王；桓公之于管仲，学焉而后臣之，故不劳而霸。今天下地丑德齐，莫能相尚，无他，好臣其所教，而不好臣其所受教。汤之于伊尹，桓公之于管仲，则不敢召。管仲且犹不可召，而况不为管仲者乎？”\n世子自楚反，复见孟子。孟子曰：“世子疑吾言乎？夫道一而已矣。成覵谓齐景公曰：‘彼、丈夫也，我、丈夫也；吾何畏彼哉？’颜渊曰：‘舜、何人也？予、何人也？有为者亦若是。’公明仪曰：‘文王、我师也；周公岂欺我哉？’今滕，绝长补短，将五十里也，犹可以为善。《书》曰：‘若药不瞑眩，厥疾不瘳。’”\n然友之邹问于孟子。孟子曰：“不亦善乎！亲丧，固所自尽也。曾子曰：‘生、事之以礼，死、葬之以礼，祭之以礼，可谓孝矣。’诸侯之礼，吾未之学也；虽然，吾尝闻之矣。三年之丧，斋疏之服，飦粥之食，自天子达于庶人，三代共之。”\n然友复之邹问孟子。孟子曰：“然；不可以他求者也。孔子曰：‘君薨，听于冢宰，歠粥，面深墨，即位而哭，百官有司莫敢不哀，先之也。’上有好者，下必有甚焉者矣。君子之德，风也；小人之德，草也。草上之风，必偃。是在世子。”\n“尧以不得舜为己忧，舜以不得禹皋陶为己忧。夫以百亩之不易为己忧者，农夫也。分人以财谓之惠，教人以善谓之忠，为天下得人者谓之仁。是故以天下与人易，为天下得人难。孔子曰：‘大哉尧之为君！惟天为大，惟尧则之，荡荡乎民无能名焉！君哉舜也！巍巍乎有天下而不与焉！’尧舜之治天下，岂无所用其心哉？亦不用于耕耳。”\n“吾闻用夏变夷者，未闻变于夷者也。陈良、楚产也，悦周公、仲尼之道，北学于中国。北方之学者，未能或之先也。彼所谓豪杰之士也。子之兄弟事之数十年，师死而遂倍之！昔者孔子没，三年之外，门人治任将归，入揖于子贡，相向而哭，皆失声，然后归。子贡反，筑室于场，独居三年，然后归。他日，子夏、子张、子游以有若似圣人，欲以所事孔子事之，强曾子。曾子曰：‘不可；江汉以濯之，秋阳以暴之，皜皜乎不可尚已。’今也南蛮鴃舌之人，非先王之道，子倍子之师而学之，亦异于曾子矣。吾闻出于幽谷迁于乔木者，未闻下乔木而入于幽谷者。《鲁颂》曰：‘戎狄是膺，荆舒是惩。’周公方且膺之，子是之学，亦为不善变矣。”\n陈代曰：“不见诸侯，宜若小然；今一见之，大则以王，小则以霸。且《志》曰：‘枉尺而直寻，宜若可为也。’”孟子曰：“昔齐景公田，招虞人以旌，不至，将杀之。志士不忘在沟壑，勇士不忘丧其元。孔子奚取焉？取非其招不往也。如不待其招而往何哉？且夫枉尺而直寻者，以利言也。如以利，则枉寻直尺而利，亦可为与？昔者赵简子使王良与嬖奚乘，终日而不获一禽。嬖奚反命曰：‘天下之贱工也。’或以告王良。良曰：‘请复之。’强而后可，一朝而获十禽。嬖奚反命曰：‘天下之良工也。’简子曰：‘我使掌与女乘。’谓王良。良不可，曰：‘吾为之范我驰驱，终日不获一；为之诡遇，一朝而获十。《诗》云：“不失其驰，舍矢如破。”我不贯与小人乘，请辞。’御者且羞与射者比；比而得禽兽，虽若丘陵，弗为也。如枉道而从彼，何也？且子过矣：枉己者，未有能直人者也。”\n周霄问曰：“古之君子仕乎？”孟子曰：“仕。《传》曰：‘孔子三月无君，则皇皇如也，出疆必载质。’公明仪曰：‘古之人三月无君，则吊。’”\n公孙丑问曰：“不见诸侯何义？”孟子曰：“古者不为臣不见。段干木踰垣而辟之，泄柳闭门而不纳，是皆已甚；迫，斯可以见矣。阳货欲见孔子而恶无礼，大夫有赐于士，不得受于其家，则往拜其门。阳货矙孔子之亡也而馈孔子蒸豚，孔子亦矙其亡也而往拜之。当是时，阳货先，岂得不见？曾子曰：‘胁肩谄笑，病于夏畦。’子路曰：‘未同而言，观其色赧赧然，非由之所知也。由是观之，则君子之所养，可知已矣。’”\n“世衰道微，邪说暴行有作，臣弑其君者有之，子弑其父者有之。孔子惧，作《春秋》。《春秋》、天子之事也；是故孔子曰：‘知我者其惟《春秋》乎！罪我者其惟《春秋》乎！’\n“圣王不作，诸侯放恣，处士横议，杨朱、墨翟之言盈天下。天下之言不归杨，则归墨。杨氏为我，是无君也；墨氏兼爱，是无父也。无父无君，是禽兽也。公明仪曰：‘庖有肥肉，厩有肥马；民有饥色，野有饿莩，此率兽而食人也。’杨墨之道不息，孔子之道不著，是邪说诬民，充塞仁义也。仁义充塞，则率兽食人，人将相食。吾为此惧，闲先圣之道，距杨墨，放淫辞，邪说者不得作。作于其心，害于其事；作于其事，害于其政。圣人复起，不易吾言矣。\n“昔者禹抑洪水而天下平，周公兼夷狄，驱猛兽而百姓宁，孔子成《春秋》而乱臣贼子惧。《诗》云：‘戎狄是膺，荆舒是惩，则莫我敢承。’无父无君，是周公所膺也。我亦欲正人心，息邪说，距诐行，放淫辞，以承三圣者；岂好辩哉？予不得已也。能言距杨墨者，圣人之徒也。”\n孟子曰：“规矩、方员之至也，圣人、人伦之至也。欲为君，尽君道；欲为臣，尽臣道。二者皆法尧舜而已矣。不以舜之所以事尧事君，不敬其君者也；不以尧之所以治民治民，贼其民者也。孔子曰：‘道二，仁与不仁而已矣。’暴其民甚，则身弑国亡；不甚，则身危国削，名之曰‘幽’‘厉’，虽孝子慈孙，百世不能改也。《诗》云：‘殷鉴不远，在夏后之世。’此之谓也。”\n孟子曰：“天下有道，小德役大德，小贤役大贤；天下无道，小役大，弱役强。斯二者，天也。顺天者存，逆天者亡。齐景公曰：‘既不能令，又不受命，是绝物也。’涕出而女于吴。今也小国师大国而耻受命焉，是犹弟子而耻受命于先师也。如耻之，莫若师文王。师文王，大国五年，小国七年，必为政于天下矣。《诗》云：‘商之孙子，其丽不亿。上帝既命，侯于周服。侯服于周，天命靡常。殷士肤敏，祼将于京。’孔子曰：‘仁不可为众也。夫国君好仁，天下无敌。’今也欲无敌于天下而不以仁，是犹执热而不以濯也。《诗》云：‘谁能执热，逝不以濯？’”\n孟子曰：“不仁者可与言哉？安其危而利其菑，乐其所以亡者。不仁而可与言，则何亡国败家之有？有孺子歌曰：‘沧浪之水清兮，可以濯我缨；沧浪之水浊兮，可以濯我足。’孔子曰：‘小子听之！清斯濯缨，浊斯濯足矣。自取之也。’夫人必自侮，然后人侮之；家必自毁，而后人毁之；国必自伐，而后人伐之。《太甲》曰：‘天作孽，犹可违；自作孽，不可活。’此之谓也。”\n孟子曰：“求也为季氏宰，无能改于其德，而赋粟倍他日。孔子曰：‘求非我徒也，小子鸣鼓而攻之可也。’由此观之，君不行仁政而富之，皆弃于孔子者也，况于为之强战？争地以战，杀人盈野；争城以战，杀人盈城，此所谓率土地而食人肉，罪不容于死。故善战者服上刑，连诸侯者次之，辟草莱、任土地者次之。”\n孟子曰：“事、孰为大？事亲为大；守、孰为大？守身为大。不失其身而能事其亲者，吾闻之矣；失其身而能事其亲者，吾未之闻也。孰不为事？事亲、事之本也；孰不为守？守身、守之本也。曾子养曾晳，必有酒肉；将彻，必请所与；问有余，必曰：‘有。’曾晳死，曾元养曾子，必有酒肉；将彻，不请所与；问有余，曰：‘亡矣。’将以复进也。此所谓养口体者也。若曾子，则可谓养志也。事亲若曾子者，可也。”\n孟子曰：“仲尼不为已甚者。”\n徐子曰：“仲尼亟称于水，曰：‘水哉，水哉！’何取于水也。”孟子曰：“原泉混混，不舍昼夜，盈科而后进，放乎四海。有本者如是，是之取尔。苟为无本，七八月之间雨集，沟浍皆盈；其涸也，可立而待也。故声闻过情，君子耻之。”\n孟子曰：“王者之迹熄而《诗》亡，《诗》亡然后《春秋》作。晋之《乘》，楚之《梼杌》，鲁之《春秋》，一也：其事则齐桓、晋文，其文则史。孔子曰：‘其义则丘窃取之矣。’”\n孟子曰：“君子之泽五世而斩，小人之泽五世而斩。予未得为孔子徒也，予私淑诸人也。”\n禹、稷当平世，三过其门而不入，孔子贤之。颜子当乱世，居于陋巷，一箪食，一瓢饮；人不堪其忧，颜子不改其乐，孔子贤之。孟子曰：“禹、稷、颜回同道。禹思天下有溺者，由己溺之也；稷思天下有饥者，由己饥之也，是以如是其急也。禹、稷、颜子易地则皆然。今有同室之人斗者，救之，虽被发缨冠而救之，可也；乡邻有斗者，被发缨冠而往救之，则惑也；虽闭户可也。”\n曾子居武城，有越寇。或曰：“寇至，盍去诸？”曰：“无寓人于我室，毁伤其薪木。”寇退，则曰：“修我墙屋，我将反。”寇退，曾子反。左右曰：“待先生如此其忠且敬也，寇至，则先去以为民望；寇退，则反，殆于不可。”沈犹行曰：“是非汝所知也。昔沈犹有负刍之祸，从先生者七十人，未有与焉。”\n孟子曰：“曾子、子思同道。曾子、师也，父兄也；子思、臣也，微也。曾子、子思易地则皆然。”\n咸丘蒙问曰：“语云，‘盛德之士，君不得而臣，父不得而子。’舜南面而立，尧帅诸侯北面而朝之，瞽瞍亦北面而朝之。舜见瞽瞍，其容有蹙。孔子曰：‘于斯时也，天下殆哉，岌岌乎！’不识此语诚然乎哉？”孟子曰：“否；此非君子之言，齐东野人之语也。尧老而舜摄也。《尧典》曰：‘二十有八载，放勋乃徂落，百姓如丧考妣，三年，四海遏密八音。’孔子曰：‘天无二日，民无二王。’舜既为天子矣，又帅天下诸侯以为尧三年丧，是二天子矣。”\n万章问曰：“人有言，‘至于禹而德衰，不传于贤，而传于子。’有诸？”孟子曰：“否，不然也；天与贤，则与贤；天与子，则与子。昔者，舜荐禹于天，十有七年，舜崩，三年之丧毕，禹避舜之子于阳城，天下之民从之，若尧崩之后不从尧之子而从舜也。禹荐益于天，七年，禹崩，三年之丧毕，益避禹之子于箕山之阴。朝觐讼狱者不之益而之启，曰，‘吾君之子也。’讴歌者不讴歌益而讴歌启，曰，‘吾君之子也。’丹朱之不肖，舜之子亦不肖。舜之相尧、禹之相舜也，历年多，施泽于民久。启贤，能敬承继禹之道。益之相禹也，历年少，施泽于民未久。舜、禹、益相去久远，其子之贤不肖，皆天也，非人之所能为也。莫之为而为者，天也；莫之致而至者，命也。匹夫而有天下者，德必若舜禹，而又有天子荐之者，故仲尼不有天下。继世而有天下，天之所废，必若桀纣者也，故益、伊尹、周公不有天下。伊尹相汤以王于天下，汤崩，太丁未立，外丙二年，仲壬四年，太甲颠覆汤之典刑，伊尹放之于桐，三年，太甲悔过，自怨自艾，于桐处仁迁义，三年，以听伊尹之训己也，复归于亳。周公之不有天下，犹益之于夏、伊尹之于殷也。孔子曰，‘唐虞禅，夏后殷周继，其义一也。’”\n万章问曰：“或谓孔子于卫主痈疽，于齐主侍人瘠环，有诸乎？”孟子曰：“否，不然也；好事者为之也。于卫主颜雠由。弥子之妻与子路之妻，兄弟也。弥子谓子路曰：‘孔子主我，卫卿可得也。’子路以告。孔子曰：‘有命。’孔子进以礼，退以义，得之、不得、曰‘有命’。而主痈疽与侍人瘠环，是无义无命也。孔子不悦于鲁卫，遭宋桓司马，将要而杀之，微服而过宋。是时孔子当阨，主司城贞子，为陈侯周臣。吾闻观近臣，以其所为主；观远臣，以其所主。若孔子主痈疽与侍人瘠环，何以为孔子？”\n孔子之去齐，接淅而行；去鲁，曰，‘迟迟吾行也，去父母国之道也。’可以速而速，可以久而久，可以处而处，可以仕而仕，孔子也。”\n孟子曰：“伯夷、圣之清者也，伊尹、圣之任者也，柳下惠、圣之和者也，孔子、圣之时者也。孔子之谓集大成。集大成也者、金声而玉振之也。金声也者、始条理也；玉振之也者、终条理也。始条理者、智之事也；终条理者、圣之事也。智、譬则巧也；圣、譬则力也。由射于百步之外也，其至、尔力也；其中、非尔力也。”\n曰：“请无以辞却之，以心却之，曰，‘其取诸民之不义也’，而以他辞无受，不可乎？”曰：“其交也以道，其接也以礼，斯孔子受之矣。”\n曰：“今之诸侯取之于民也，犹御也。苟善其礼际矣，斯君子受之，敢问何说也？”曰：“子以为有王者作，将比今之诸侯而诛之乎？其教之不改而后诛之乎？夫谓非其有而取之者盗也，充类至义之尽也。孔子之仕于鲁也，鲁人猎较，孔子亦猎较。猎较犹可，而况受其赐乎？”\n曰：“然则孔子之仕也，非事道与？”曰：“事道也。”\n“事道奚猎较也？”曰：“孔子先簿正祭器，不以四方之食供簿正。”\n曰：“奚不去也？”曰：“为之兆也。兆足以行矣，而不行，而后去，是以未尝有所终三年淹也。孔子有见行可之仕，有际可之仕，有公养之仕。于季桓子，见行可之仕也；于卫灵公，际可之仕也；于卫孝公，公养之仕也。”\n孟子曰：“仕非为贫也，而有时乎为贫；娶妻非为养也，而有时乎为养。为贫者，辞尊居卑，辞富居贫。辞尊居卑，辞富居贫，恶乎宜乎？抱关击柝。孔子尝为委吏矣，曰，‘会计当而已矣。’尝为乘田矣，曰，‘牛羊茁壮长而已矣。’位卑而言高，罪也；立乎人之本朝，而道不行，耻也。”\n曰：“为其多闻也，为其贤也。”曰：“为其多闻也，则天子不召师，而况诸侯乎？为其贤也，则吾未闻欲见贤而召之也。缪公亟见于子思，曰：‘古千乘之国以友士，何如？’子思不悦，曰：‘古之人有言曰，事之云乎，岂曰友之云乎？’子思之不悦也，岂不曰，‘以位，则子、君也；我、臣也；何敢与君友也？以德、则子事我者也，奚可以与我友？’千乘之君求与之友而不可得也，而况可召与？齐景公田，招虞人以旌，不至，将杀之。志士不忘在沟壑，勇士不忘丧其元。孔子奚取焉？取非其招不往也。”\n万章曰：“孔子，君命召，不俟驾而行；然则孔子非与？”曰：“孔子当仕有官职，而以其官召之也。”\n孟子曰：“乃若其情，则可以为善矣，乃所谓善也。若夫为不善，非才之罪也。恻隐之心，人皆有之；羞恶之心，人皆有之；恭敬之心，人皆有之；是非之心，人皆有之。恻隐之心、仁也；羞恶之心、义也；恭敬之心、礼也；是非之心、智也。仁义礼智，非由外铄我也，我固有之也，弗思耳矣。故曰：‘求则得之，舍则失之。’或相倍蓰而无筭者，不能尽其才者也。《诗》曰：‘天生蒸民，有物有则。民之秉夷，好是懿德。’孔子曰：‘为此诗者，其知道乎！故有物必有则；民之秉夷也，故好是懿德。’”\n孟子曰：“牛山之木尝美矣，以其郊于大国也，斧斤伐之，可以为美乎？是其日夜之所息，雨露之所润，非无萌蘖之生焉，牛羊又从而牧之，是以若彼濯濯也。人见其濯濯也，以为未尝有材焉，此岂山之性也哉？虽存乎人者，岂无仁义之心哉？其所以放其良心者，亦犹斧斤之于木也，旦旦而伐之，可以为美乎？其日夜之所息，平旦之气，其好恶与人相近也者几希，则其旦昼之所为，有梏亡之矣。梏之反覆，则其夜气不足以存；夜气不足以存，则其违禽兽不远矣。人见其禽兽也，而以为未尝有才焉者，是岂人之情也哉？故苟得其养，无物不长；苟失其养，无物不消。孔子曰：‘操则存，舍则亡；出入无时，莫知其乡。’惟心之谓与？”\n曰：“《凯风》何以不怨？”曰：“《凯风》、亲之过小者也；《小弁》、亲之过大者也。亲之过大而不怨，是愈疏也；亲之过小而怨，是不可矶也。愈疏、不孝也；不可矶、亦不孝也。孔子曰：‘舜其至孝矣，五十而慕。’”\n曰：“昔者王豹处于淇，而河西善讴；緜驹处于高唐，而齐右善歌；华周杞梁之妻善哭其夫而变国俗。有诸内，必形诸外。为其事而无其功者，髡未尝覩之也。是故无贤者也；有则髡必识之。”曰：“孔子为鲁司寇，不用，从而祭，燔肉不至，不税冕而行。不知者以为为肉也，其知者以为为无礼也。乃孔子则欲以微罪行，不欲为苟去。君子之所为，众人固不识也。”\n孟子谓宋句践曰：“子好游乎？吾语子游。人知之，亦嚣嚣；人不知，亦嚣嚣。”曰：“何如斯可以嚣嚣矣？”\n孟子曰：“孔子登东山而小鲁，登太山而小天下，故观于海者难为水，游于圣人之门者难为言。观水有术，必观其澜。日月有明，容光必照焉。流水之为物也，不盈科不行；君子之志于道也，不成章不达。”\n孟子曰：“孔子之去鲁，曰：‘迟迟吾行也，去父母国之道也。’去齐，接淅而行，去他国之道也。”\n貉稽曰：“稽大不理于口。”孟子曰：“无伤也。士憎兹多口。《诗》云：‘忧心悄悄，愠于群小。’孔子也。‘肆不殄厥愠，亦不殒厥问。’文王也。”\n曾晳嗜羊枣，而曾子不忍食羊枣。公孙丑问曰：“脍炙与羊枣孰美？”孟子曰：“脍炙哉！”\n公孙丑曰：“然则曾子何为食脍炙而不食羊枣？”曰：“脍炙、所同也，羊枣、所独也。讳名不讳姓，姓、所同也，名、所独也。”\n万章问曰：“孔子在陈曰：‘盍归乎来！吾党之小子狂简，进取，不忘其初。’孔子在陈，何思鲁之狂士？”孟子曰：“孔子‘不得中道而与之，必也狂狷乎！狂者进取，狷者有所不为也。’孔子岂不欲中道哉？不可必得，故思其次也。”\n“敢问何如斯可谓狂矣？”曰：“如琴张、曾晳、牧皮者，孔子之所谓狂矣。”\n“何以谓之狂也？”曰：“其志嘐嘐然，曰：‘古之人，古之人。’夷考其行，而不掩焉者也。狂者又不可得，欲得不屑不絜之士而与之，是獧也，是又其次也。孔子曰：‘过我门而不入我室，我不憾焉者，其惟乡原乎！乡原、德之贼也。’”\n万子曰：“一乡皆称原人焉，无所往而不为原人，孔子以为德之贼，何哉？”曰：“非之无举也，刺之无刺也，同乎流俗，合乎污世，居之似忠信，行之似廉絜，众皆悦之，自以为是，而不可与入尧舜之道，故曰‘德之贼’也。孔子曰：恶似而非者：恶莠，恐其乱苗也；恶佞，恐其乱义也；恶利口，恐其乱信也，恶郑声，恐其乱乐也；恶紫，恐其乱朱也；恶乡原，恐其乱德也。君子反经而已矣。经正，则庶民兴；庶民兴，斯无邪慝矣。”\n孟子曰：“由尧舜至于汤，五百有余岁；若禹、皋陶，则见而知之；若汤，则闻而知之。由汤至于文王，五百有余岁，若伊尹、莱朱，则见而知之；若文王，则闻而知之。由文王至于孔子，五百有余岁，若太公望、散宜生，则见而知之；若孔子，则闻而知之。由孔子而来至于今，百有余岁，去圣人之世若此其未远也，近圣人之居若此其甚也，然而无有乎尔，则亦无有乎尔。”\n", "para_ids": [1198, 1199, 1200, 1201, 1202, 1203, 1204, 1205, 1206, 1207, 1208, 1209, 1210, 1211, 1212, 1213, 1214, 1215, 1216, 1217, 1218, 1219, 1220, 1221, 1222, 1223, 1224, 1225, 1226, 1227, 1228, 1229, 1230, 1231, 1232, 1233, 1234, 1235, 1236, 1237, 1238, 1239, 1240, 1241, 1242, 1243, 1244, 1245, 1246, 1247, 1248, 1249, 1250, 1251, 1252, 1253, 1254, 1255, 1256, 1257, 1258, 1259, 1260, 1261, 1262, 1263, 1264]}
{"uid": 9, "level": "h1", "h1": "《孝经》", "h2": "1 《开宗明义章》", "h3": "1．1", "text": "仲尼居，曾子侍。子曰：“先王有至德要道，以顺天下，民用和睦，上下无怨，汝知之乎？”曾子避席曰：“参不敏，何足以知之。”子曰：“夫孝、德之本也，教之所由生也。复坐，吾语汝。”“身体发肤，受之父母，不敢毁伤，孝之始也。立身行道，扬名于后世，以显父母，孝之终也。夫孝始于事亲，中于事君，终于立身。《大雅》云：‘无念尔祖。聿脩厥德。’”\n子曰：“爱亲者，不敢恶于人；敬亲者，不敢慢于人。爱、敬尽于事亲，而德教加于百姓，刑于四海，盖天子之孝也。《甫刑》云：‘一人有庆，兆民赖之。’”\n曾子曰：“甚哉！孝之大也。”子曰：“夫孝、天之经也，地之义也，民之行也。天地之经而民是则之，则天之明，因地之利，以顺天下。是以其教不肃而成，其政不严而治。先王见教之可以化民也，是故先之以博爱，而民莫遗其亲，陈之（于）〔以〕德义而民兴行，先之以敬让而民不争，导之以礼乐而民和睦，示之以好恶而民知禁。《诗》云：‘赫赫师尹，民具尔瞻。’”\n子曰：“昔者明王之以孝治天下也，不敢遗小国之臣，而况于公侯伯子男乎？故得万国之懽心，以事其先王。治国者不敢侮于鳏寡，而况于士民乎？故得百姓之懽心，以事其先君。治家者不敢失于臣妾，而况于妻子乎？故得人之懽心，以事其亲。夫然，故生则亲安之，祭则鬼享之，是以天下和平，灾害不生，祸乱不作。故明王之以孝治天下也如此。《诗》云：‘有觉德行，四国顺之。’”\n曾子曰：“敢问圣人之德，无以加于孝乎？”子曰：“天地之性，人为贵。人之行，莫大于孝，孝莫大于严父，严父莫大于配天，则周公其人也。昔者周公郊祀后稷以配天，宗祀文王于明堂以配上帝。是以四海之内，各以其职来祭。夫圣人之德，又何以加于孝乎？故亲生之膝下，以养父母日严。圣人因严以教敬，因亲以教爱，圣人之教，不肃而成，其政不严而治。其所因者本也。父子之道，天性也，君臣之义也。父母生之，续莫大焉。君亲临之，厚莫重焉。故不爱其亲而爱他人者，谓之悖德，不敬其亲而敬他人者，谓之悖礼。以顺则逆，民无则焉。不在于善，而皆在于凶德，虽得之，君子不贵也。君子则不然，言思可道，行思可乐，德义可尊，作事可法，容止可观，进退可度，以临其民。是以其民畏而爱之，则而象之，故能成其德教，而行其政令。《诗》云：‘淑人君子，其仪不忒。’”\n子曰：“孝子之事亲也，居则致其敬，养则致其乐，病则致其忧，丧则致其哀，祭则致其严。五者备矣，然后能事亲。事亲者，居上不骄，为下不乱，在丑不争。居上而骄则亡，为下而乱则刑，在丑而争则兵，三者不除，虽日用三牲之养，犹为不孝也。”\n子曰：“五刑之属三千，而罪莫大于不孝。要君者无上，非圣人者无法，非孝者无亲。此大乱之道也。”\n子曰：“教民亲爱，莫善于孝。教民礼顺，莫善于悌。移风易俗，莫善于乐。安上治民，莫善于礼。礼者、敬而已矣。故敬其父则子悦，敬其兄则弟悦，敬其君则臣悦。敬一人而千万人悦。所敬者寡，而悦者众，此之谓要道也。”\n子曰：“君子之教以孝也，非家至而日见之也。教以孝，所以敬天下之为人父者也。教以悌，所以敬天下之为人兄者也。教以臣，所以敬天下之为人君者也。《诗》云：‘恺悌君子，民之父母。’非至德，其孰能顺民如此其大者乎！”\n子曰：“君子之事亲孝，故忠可移于君。事兄悌，故顺可移于长。居家理，故治可移于官。是以行成于内，而名立于后世矣。”\n曾子曰：“若夫慈爱、恭敬、安亲、扬名，则闻命矣。敢问子从父之令，可谓孝乎？”子曰：“是何言与！是何言与！昔者天子有争臣七人，虽无道，不失其天下；诸侯有争臣五人，虽无道，不失其国；大夫有争臣三人，虽无道，不失其家；士有争友，则身不离于令名；父有争子，则身不陷于不义。故当不义，则子不可以不争于父，臣不可以不争于君。故当不义则争之。从父之令，又焉得为孝乎！”\n子曰：“昔者明王事父孝，故事天明。事母孝，故事地察。长幼顺，故上下治。天地明察，神明彰矣。故虽天子，必有尊也，言有父也；必有先也，言有兄也。宗庙致敬，不忘亲也。脩身慎行，恐辱先也。宗庙致敬，鬼神著矣。孝悌之至，通于神明，光于四海，无所不通。《诗》云：‘自西自东。自南自北。无思不服。’”\n子曰：“君子之事上也，进思尽忠，退思补过，将顺其美，匡救其恶，故上下能相亲也。《诗》云：‘心乎爱矣，遐不谓矣，中心藏之，何日忘之。’”\n子曰：“孝子之丧亲也，哭不偯，礼无容，言不文，服美不安，闻乐不乐，食旨不甘，此哀戚之情也。三日而食，教民无以死伤生，毁不灭性，此圣人之政也。丧不过三年，示民有终也。为之棺、椁、衣、衾而举之，陈其簠簋而哀慼之，擗踊哭泣，哀以送之，卜其宅兆而安措之，为之宗庙以鬼享之，春秋祭祀以时思之。生事爱敬，死事哀慼，生民之本尽矣，死生之义备矣，孝子之事亲终矣。”\n", "para_ids": [1265, 1266, 1267, 1268, 1269, 1270, 1271, 1272, 1273, 1274, 1275, 1276, 1277, 1278]}
{"uid": 10, "level": "h1", "h1": "《韩诗外传》", "h2": "卷第一", "h3": "1．1", "text": "曾子仕于莒，得粟三秉。方是之时，曾子重其禄而轻其身。亲没之后，齐迎以相，楚迎以令尹，晋迎以上卿。方是之时，曾子重其身而轻其禄。怀其宝而迷其国者，不可与语仁。窘其身而约其亲者，不可与语孝。任重道远者，不择地而息。家贫亲老者，不择官而仕。故君子桥褐趋时，当务为急。《传》云：不逢时而仕，任事而敦其虑，为之使而不入其谋，贫焉故也。《诗》曰：“夙夜在公，实命不同。”\n孔子南游适楚，至于阿谷之隧，有处子佩瑱而浣者。孔子曰：“彼妇人其可与言矣乎？”抽觞以授子贡，曰：“善为之辞，以观其语。”子贡曰：“吾北鄙之人也，将南之楚。逢天之暑，思心潭潭，愿乞一饮，以表我心。”妇人对曰：“阿谷之隧，隐曲之汜，其水载清载浊，流而趋海，欲饮则饮，何问妇人乎！”受子贡觞，迎流而挹之，奂然而弃之，促流而挹之，奂然而溢之，坐置之沙上。曰：“礼固不亲授。”子贡以告。孔子曰：“丘知之矣。”抽琴去其轸，以授子贡曰：“善为之辞，以观其语。”子贡曰：“向子之言，穆如清风，不悖我语，和畅我心。于此有琴而无轸，愿借子以调其音。”妇人对曰：“吾野鄙之人也，僻陋而无心，五音不知，安能调琴？”子贡以告。孔子曰：“丘知之矣。”抽絺绤五两以授子贡，曰：“善为之辞，以观其语。”子贡曰：“吾北鄙之人也，将南之楚。于此有絺绤五两，吾不敢以当子身，敢置之水浦。”妇人对曰：“客之行，差迟乖人，分其资财，弃之野鄙。吾年甚少，何敢受子？子不早去，今窃有狂夫守之者矣。”《诗》曰：“南有乔木，不可休思，汉有游女，不可求思。”此之谓也。\n哀公问孔子曰：“有智寿乎？”孔子曰：“然。人有三死而非命也者，自取之也。居处不理，饮食不节，佚劳过度者，病共杀之。居下而好干上，嗜慾无厌，求索不止者，刑共杀之。少以敌众，弱以侮强，忿不量力者，兵共杀之。故有三死而非命者，自取之也。”《诗》云：“人而无仪，不死何为？”\n王子比干杀身以成其忠，柳下惠杀身以成其信，伯夷叔齐杀身以成其廉。此三子者，皆天下之通士也。岂不爱其身哉？为夫义之不立，名之不显，则士耻之，故杀身以遂其行。由是观之，卑贱贫穷，非士之耻也。天下举忠而士不与焉，举信而士不与焉，举廉而士不与焉。三者存乎身，名传于后世，与日月并而不息，天不能杀，地不能生，当桀纣之世，不之能污也。然则非恶生而乐死也，恶富贵好贫贱也，由其道、遵其理、尊贵及己而仕也，不辞也。孔子曰：“富而可求也，虽执鞭之士，吾亦为之。”故阨穷而不悯，劳辱而不苟，然后能有致也。《诗》曰：“我心匪石，不可转也。我心匪席，不可卷也。”此之谓也。\n原宪居鲁，环堵之室，茨以蒿莱，蓬户甕牖，桷桑而无枢，上漏下湿，匡坐而絃歌。子贡乘肥马，衣轻裘，中绀而表素，轩不容巷而往见之。原宪楮冠黎杖而应门，正冠则缨绝，振襟则肘见，纳履则踵决。子贡曰：“嘻！先生何病也？”原宪仰而应之曰：“宪闻之，无财之谓贫，学而不能行之谓病。今宪贫也，非病也。若夫希世而行，比周而友，学以为人，教以为己，仁义之匿，车马之饰，衣裘之丽，宪不忍为之也。”子贡逡巡，面有惭色，不辞而去。原宪乃徐步曳杖，歌《商颂》而反，声沦于天地，如出金石。天子不得而臣也，诸侯不得而友也。故养身者忘家，养志者忘身。身且不爱，孰能忝之？《诗》曰：“我心匪石，不可转也。我心匪席，不可卷也。”\n荆伐陈，陈西门坏，因其降民使修之，孔子过而不式。子贡执辔而问曰：“礼过三人则下，二人则式。今陈之修门者众矣，夫子不为式，何也？”孔子曰：“国亡而弗知，不智也。知而不争，非忠也。亡而不死。非勇也。修门者虽众，不能行一于此，吾故弗式也。”《诗》曰：“忧心悄悄，愠于群小。”小人成群，何足礼哉？\n孔子曰：“君子有三忧。弗知，可无忧与？知而不学，可无忧与？学而不行，可无忧与？”《诗》曰：“未见君子，忧心惙惙。”\n鲁公甫文伯死，其母不哭也。季孙闻之曰：“公甫文伯之母，贞女也，子死不哭，必有方矣。”使人问焉。对曰：“昔是子也，吾使之事仲尼。仲尼去鲁，送之不出鲁郊，赠之不与家珍。病不见士之视者，死不见士之流泪者，死之日，宫女缞绖而从者十人。此不足于士而有馀于妇人也，吾是以不哭也。”《诗》曰：“乃如之人兮，德音无良。”\n仁道有四，磏为下。有圣仁者，有智仁者，有德仁者，有磏仁者。上知天能用其时，下知地能用其财，中知人能安乐之，是圣仁者也。上亦知天能用其时，下知地能用其财，中知人能使人肆之，是智仁也。宽而容众，百姓信之，道所以至，弗辱以时，是德仁者也。廉洁直方，疾乱不治，恶邪不匡，虽居乡里，若坐涂炭，命入朝廷，如赴汤火，非其民不使，非其食弗尝，疾乱世而轻死，弗顾弟兄，以法度之，比于不详，是磏仁者也。《传》曰：山锐则不高，水径则不深，仁磏则其德不厚，志与天地拟者其人不祥。是伯夷、叔齐、卞随、介子推、原宪、鲍焦、袁旌目、申徒狄之行也，其所受天命之度，适至是而亡，弗能改也，虽枯槁弗舍也。《诗》云：“亦已焉哉，天实为之，谓之何哉！”磏仁虽下，然圣人不废者，匡民隐括，有在是中者也。\n鲍焦衣弊肤见，挈畚持蔬，遇子贡于道。子贡曰：“吾子何以至于此也？”鲍焦曰：“天下之遗德教者众矣，吾何以不至于此也？吾闻之，世不己知而行之不已者，爽行也。上不己用而干之不止者，是毁廉也。行爽毁廉，然且弗舍，惑于利者也。”子贡曰：“吾闻之，非其世者，不生其利。污其君者，不履其土。今吾子污其君而履其土，非其世而持其蔬，《诗》曰：‘溥天之下，莫非王土。’此谁有之哉？”鲍焦曰：“于戏！吾闻贤者重进而轻退，廉者易愧而轻死。”于是乃弃其蔬而立槁于洛水之上。君子闻之曰：“廉夫刚哉！夫山锐则不高，水径则不深，行磏者其德不厚，志与天地拟者其为人不祥。鲍焦可谓不祥矣。其节度浅深，适至于是矣。”《诗》云：“亦已焉哉。天实为之，谓之何哉！”\n闵子骞始见于夫子，有菜色，后有刍豢之色。子贡问曰：“子始有菜色，今有刍豢之色，何也？”闵子曰：“吾出蒹葭之中，入夫子之门。夫子内切瑳以孝，外为之陈王法，心窃乐之。出见羽盖龙旂，裘旃相随，心又乐之。二者相攻胸中而不能任，是以有菜色也。今被夫子之文濅深，又赖二三子切瑳而进之，内明于去就之义，出见羽盖龙旂，旃裘相随，视之如坛土矣，是以有刍豢之色。”《诗》曰：“如切如瑳，如琢如磨。”\n孔子曰：“口欲味，心欲佚，教之以仁。心欲安，身恶劳，教之以恭。好辩论而畏惧，教之以勇。目好色，耳好声，教之以义。”《易》曰：“艮其限，列其，厉薰心。”《诗》曰：“吁嗟女兮，无与士耽。”皆防邪禁佚，调和心志。\n高墙丰上激下，未必崩也。降雨兴，流潦至，则崩必先矣。草木根荄浅，未必撅也。飘风兴，暴雨坠，则撅必先矣。君子居是邦也，不崇仁义，尊贤臣，以理万物，未必亡也。一旦有非常之变，诸侯交争，人趋车驰，迫然祸至，乃始忧愁，干喉焦唇，仰天而叹，庶几乎望其安也，不亦晚乎？孔子曰：“不慎其前而悔其后，嗟乎！虽悔无及矣。”《诗》曰：“掇其泣矣，何嗟及矣！”\n曾子曰：“君子有三言，可贯而佩之。一曰无内踈而外亲，二曰身不善而怨他人，三曰患至而后呼天。”子贡曰：“何也？”曾子曰：“内踈而外亲，不亦反乎？身不善而怨他人，不亦远乎？患至而后呼天，不亦晚乎？”《诗》曰：“惙其泣矣，何嗟及矣！”\n《传》曰：孔子云：美哉颜无父之御也，马知后有舆而轻之，知上有人而爱之。马亲其正而爱其事，如使马能言，彼将必曰：“乐哉，今日之驺也！”至于颜沦，少衰矣。马知后有舆而轻之，知上有人而敬之。马亲其正而敬其事，如使马能言，彼将必曰：“驺来，其人之使我也！”至于颜夷而衰矣。马知后有舆而重之，知上有人而畏之。马亲其正而畏其事，如使马能言，彼将必曰：“驺来！驺来！女不驺，彼将杀女。”故御马有法矣，御民有道矣。法得则马和而欢，道得则民安而集。《诗》曰：“执辔如组，两骖如舞。”此之谓也。\n颜渊侍鲁定公于台，东野毕御马于台下。定公曰：“善哉！东野毕之御也。”颜渊曰：“善则善矣，虽然，其马将佚矣。”定公不说，以告左右曰：“吾闻之，君子不谮人。君子亦谮人乎？”颜渊退，俄而厩人以东野毕之马佚闻矣。定公揭席而起，曰：“趣驾召颜渊。”颜渊至，定公曰：“乡寡人曰：‘善哉东野毕之御也。’吾子曰：‘善则善矣，然其马将佚矣。’不识吾子以何知之？”颜渊曰：“臣以政知之。昔者舜工于使人，造父工于使马。舜不穷其民，造父不极其马。是以舜无佚民，造父无佚马。今东野毕之上车执辔，衘体正矣，周旋步骤，朝礼毕矣，历险致远，马力殚矣，然犹策之不已，所以知其佚也。”定公曰：“善，可少进？”颜渊曰：“兽穷则齧，鸟穷则啄，人穷则诈。自古及今，穷其下能不危者，未之有也。《诗》曰：‘执辔如组，两骖如舞。’善御之谓也。”定公曰：“寡人之过矣！”\n楚昭王有士曰石奢，其为人也，公而好直。王使为理。于是道有杀人者，石奢追之，则父也。还返于廷曰：“杀人者，臣之父也。以父成政，非孝也。不行君法，非忠也。弛罪废法，而伏其辜，臣之所守也。”遂伏斧锧，曰：“命在君。”君曰：“追而不及，庸有罪乎？子其治事矣。”石奢曰：“不然。不私其父，非孝也。不行君法，非忠也。以死罪生，不廉也。君欲赦之，上之惠也。臣不能失法，下之义也。”遂不去鈇锧，刎颈而死乎廷。君子闻之曰：“贞夫法哉，石先生乎！”孔子曰：“子为父隐，父为子隐，直在其中矣。”《诗》曰：“彼己之子，邦之司直。”石先生之谓也。\n《传》曰：孔子遭齐程本子于剡之间，倾盖而语终日，有间，顾子路曰：“由！束帛十匹以赠先生。”子路不对。有间，又顾曰：“束帛十匹以赠先生。”子路率尔而对曰：“昔者由也闻之于夫子，士不中道相见。女无媒而嫁者，君子不行也。”孔子曰：“夫《诗》不云乎：‘野有蔓草，零露漙兮。有美一人，清扬婉兮，邂逅相遇，适我愿兮。’且夫齐程本子，天下之贤士也，吾于是而不赠，终身不之见也。大德不踰闲，小德出入可也。”\n子贱治单父，弹鸣琴，身不下堂，而单父治。巫马期以星出，以星入，日夜不处，以身亲之，而单父亦治。巫马期问于子贱。子贱曰：“我之谓任人，子之谓任力。任人者佚，任力者劳。”人谓子贱则君子矣，佚四肢，全耳目，平心气，而百官理，任其数而已。巫马期则不然。乎然事惟，劳力教诏，虽治犹未至也。《诗》曰：“子有衣裳，弗曳弗娄。子有车马，弗驰弗驱。”\n子路曰：“士不能勤苦，不能轻死亡，不能恬贫穷，而曰我能行义，吾不信也。”昔者申包胥立于秦廷，七日七夜，哭不绝声，是以存楚。不能勤苦，焉得行此？比干且死，而谏愈忠。伯夷叔齐饿于首阳，而志益彰。不轻死亡，焉能行此？曾子褐衣缊绪，未尝完也。粝米之食，未尝饱也。义不合，则辞上卿。不恬贫穷，焉能行此？夫士欲立身行道，无顾难易，然后能行之。欲行义白名，无顾利害，然后能行之。《诗》曰：“彼己之子，硕大且笃。”良非笃修身行之君子其孰能与之哉？\n子路与巫马期薪于韫丘之下。陈之富人有处师氏者，脂车百乘，觞于韫丘之上。子路与巫马期曰：“使子无忘子之所知，亦无进子之所能，得此富，终身无复见夫子，子为之乎？”巫马期喟然仰天而叹，闟然投鎌于地，曰：“吾尝闻之夫子：‘勇士不忘丧其元，志士仁人不忘在沟壑。’子不知予与？试予与？意者其志与？”子路心惭，故负薪先归。孔子曰：“由来！何为偕出而先返也？”子路曰：“向也由与巫马期薪于韫丘之下，陈之富人有处师氏者，脂车百乘，觞于韫丘之上。由谓巫马期曰：‘使子无忘子之所知，亦无进子之所能，得此富，终身无复见夫子，子为之乎？’巫马期喟然仰天而叹，闟然投鎌于地，曰：‘吾尝闻夫子，勇士不忘丧其元，志士仁人不忘在沟壑。子不知予与？试予与？意者其志与？’由也心惭，故先负薪归。”孔子援琴而弹。《诗》曰：“肃肃鸨羽，集于苞栩。王事靡盬，不能蓺稷黍。父母何怙？悠悠苍天，曷其有所！”予道不行邪？使汝愿者。\n孔子曰：“士有五。有埶尊贵者，有家富厚者，有资勇悍者，有心智惠者，有貌美好者。有埶尊贵者，不以爱民行义理，而反以暴敖。家富厚者，不以振穷救不足，而反以侈靡无度。资勇悍者，不以卫上攻战，而反以侵陵私斗。心智惠者，不以端计数，而反以事奸饰诈。貌美好者，不以统朝涖民，而反以蛊女从欲。此五者，所谓士失其美质者也。”《诗》曰：“温其如玉，在其板屋，乱我心曲。”\n子夏读《诗》已毕。夫子问曰：“尔亦何大于《诗》矣。”子夏对曰：“《诗》之于事也，昭昭乎若日月之光明，燎燎乎如星辰之错行，上有尧舜之道，下有三王之义，弟子不敢忘也。虽居蓬户之中，弹琴以咏先王之风，有人亦乐之，无人亦乐之，亦可发愤忘食矣。《诗》曰：‘衡门之下，可以栖迟。泌之洋洋，可以乐饥。’”夫子造然变容曰：“嘻！吾子始可以言《诗》已矣。虽然，子以见其表，未见其里。”颜渊曰：“其表已见，其里又何有哉？”孔子曰：“闚其门，不入其中，安知其奥藏之所在乎？然藏又非难也。丘尝悉心尽志，已入其中，前有高岸，后有深谷，泠泠然如此，既立而已矣。”不能见其里，未谓精微者也。\n魏文侯欲置相，召李克而问曰：“寡人欲置相，非翟黄则魏成子。愿卜之于先生。”李克避席而辞曰：“臣闻之：‘卑不谋尊，踈不间亲。’臣外居者也，不敢当命。”文侯曰：“先生临事勿让。”李克曰：“夫观士也，居则视其所亲，富则视其所与，达则视其所举，穷则视其所不为，贫则视其所不取。此五者足以观矣。”文侯曰：“请先生就舍，寡人之相定矣。”李克出遇翟黄，翟黄曰：“今日闻君召先生而卜相，果谁为之？”李克曰：“魏成子为之。”翟黄悖然作色曰：“吾何负于魏成子？西河之守，吾所进也。君以邺为忧，吾进西门豹。君欲伐中山，吾进乐羊。中山既拔，无守之者，吾进先生。君欲置太子傅，吾进赵苍。皆有成功就事。吾何负于魏成子？”克曰：“子之言克于子之君也，岂比周以求大官哉？君问置相非成则黄，二子何如？臣对曰：‘君不察故也。居则视其所亲，富则视其所与，达则视其所举，穷则视其所不为，贫则视其所不取。五者足以定矣，何待克哉！’是以知魏成子为相也。且子焉得与魏成子比？魏成子食禄日千锺，什一在内，以聘约天下之士。是以得卜子夏、田子方、段干木，此三人者，君皆师友之。子之所进者，君皆臣之，子焉得与魏成子比乎？”翟黄逡巡再拜曰：“鄙人固陋，失对于夫子。”《诗》曰：“明昭有周，式序在位。”\n楚庄王寝疾，卜之，曰：“河为祟。”大夫曰：“请用牲。”庄王曰：“止。古者圣王制，祭不过望。濉、漳、江、汉，楚之望也。寡人虽不德，河非所获罪也。”遂不祭。三日而疾有瘳。孔子闻之曰：“楚庄王之霸，其有方矣。制节守职，反身不贰，其霸不亦宜乎！”《诗》曰：“嗟嗟保介。”庄王之谓也。\n剑虽利，不厉不断。材虽美，不学不高。虽有旨酒嘉殽，不尝不知其旨。虽有善道，不学不达其功。是故学然后知不足，教然后知不究。不足，故自愧而勉。不究，故尽师而熟。由此观之，则教学相长也。子夏问《诗》，学一以知二。孔子曰：“起予者，商也。始可与言《诗》已矣！”孔子贤乎英杰而圣德备，弟子被光景而德彰。《诗》曰：“日就月将。”\n《传》曰：宋大水，鲁人吊之曰：“天降淫雨，害于粢盛，延及君地，以忧执政，使臣敬吊。”宋人应之曰：“寡人不仁，斋戒不修，使民不时。天加以灾，又遗君忧。拜命之辱。”孔子闻之，曰：“宋国其庶几矣！”弟子曰：“何谓也？”孔子曰：“昔桀纣不任其过，其亡也忽焉。成汤文王知任其过，其兴也勃焉。过而改之，是不过也。”宋人闻之，乃夙兴夜寐，吊死问疾，戮力宇内。三岁，年丰政平。乡使宋人不闻孔子之言，则年谷未丰，而国家未宁。《诗》曰：“佛时仔肩，示我显德行。”\n《传》曰：鲁有父子讼者，康子欲杀之。孔子曰：“未可杀也。夫民父子讼之为不义久矣，是则上失其道。上有道，是人亡矣。”讼者闻之，请无讼。康子曰：“治民以孝。杀一不义以僇不孝，不亦可乎？”孔子曰：“否。不教而听其狱，杀不辜也。三军大败，不可诛也。狱谳不治，不可刑也。上陈之教而先服之，则百姓从风矣。躬行不从，然后俟之以刑，则民知罪矣。夫一仞之墙，民不能踰，百仞之山，童子登游焉，凌迟故也。今其仁义之陵迟久矣，能谓民无踰乎？《诗》曰：‘俾民不迷。’昔之君子，道其百姓不使迷，是以威厉而不试，刑措而不用也。故形其仁义，谨其教道，使民目晣焉而见之，使民耳晣焉而闻之，使民心晣焉而知之，则道不迷而民志不惑矣。《诗》曰：‘示我显德行。’故道义不易，民不由也。礼乐不明，民不见也。《诗》曰：‘周道如砥，其直如矢’，言其易也。‘君子所履，小人所视’，言其明也。‘睠言顾之，潸焉出涕’，哀其不闻礼教而就刑诛也。夫散其本教而待之刑辟，犹决其牢而发以毒矢也，亦不哀乎！故曰未可杀也。昔者先王使民以礼，譬之如御也。刑者，鞭策也。今犹无辔衘而鞭策以御也。欲马之进，则策其后，欲马之退，则策其前，御者以劳而马亦多伤矣。今犹此也。上忧劳而民多罹刑。《诗》曰：‘人而无礼，胡不遄死？’为上无礼，则不免乎患。为下无礼，则不免乎刑。上下无礼，胡不遄死？”康子避席再拜曰：“仆虽不敏，请承此语矣。”孔子退朝，门人子路难曰：“父子讼，道邪？”孔子曰：“非也。”子路曰：“然则夫子胡为君子而免之也？”孔子曰：“不戒责成，害也。慢令致期，暴也。不教而诛，贼也。君子为政，避此三者。且《诗》曰：‘载色载笑，匪怒伊教。’”3．23当舜之时，有苗不服。其不服者，衡山在南，岐山在北，左洞庭之波，右彭泽之水，由此险也。以其不服，禹请伐之，而舜不许，曰：“吾喻教犹未竭也。”久喻教，而有苗民请服。天下闻之，皆薄禹之义，而美舜之德。《诗》曰：“载色载笑，匪怒伊教。”舜之谓也。问曰：然则禹之德不及舜乎？曰：非然也。禹之所以请伐者，欲彰舜之德也。故善则称君，过则称己，臣下之义也。假使禹为君，舜为臣，亦如此而已矣。夫禹可谓达乎为人臣之大体也。\n季孙子之治鲁也，众杀人而必当其罪，多罚人而必当其过。子贡曰：“暴哉治乎！”季孙闻之，曰：“吾杀人必当其罪，罚人必当其过，先生以为暴，何也？”子贡曰：“夫奚不若子产之治郑？一年而负罚之过省，二年而刑杀之罪亡，三年而库无拘人。故民归之如水就下，爱之如孝子敬父母。子产病将死，国人皆吁嗟曰：‘谁可使代子产死者乎？’及其不免死也，士大夫哭之于朝，商贾哭之于市，农夫哭之于野。哭子产者，皆如丧父母。今窃闻夫子疾之时，则国人喜，活则国人皆骇。以死相贺，以生相恐，非暴而何哉？赐闻之，讬法而治谓之暴，不戒致期谓之虐，不教而诛谓之贼，以身胜人谓之责。责者失身，贼者失臣，虐者失政，暴者失民。且赐闻居上位行此四者而不亡者，未之有也。”于是季孙稽首谢曰：“谨闻命矣。”《诗》曰：“载色载笑，匪怒伊教。”\n舜生于诸冯，迁于负夏，卒于鸣条，东夷之人也。文王生于岐周，卒于毕郢，西夷之人也。地之相去也，千有馀里，世之相后也，千有馀岁，然得志行乎中国，若合符节。孔子曰：“先圣后圣，其揆一也。”《诗》曰：“帝命不违，至于汤齐。”\n孔子观于周庙，有欹器焉。孔子问于守庙者曰：“此谓何器也？”对曰：“此盖为宥座之器。”孔子曰：“闻宥座之器，满则覆，虚则欹，中则正，有之乎？”对曰：“然。”孔子使子路取水试之，满则覆，中则正，虚则欹。孔子喟然而叹曰：“呜呼！恶有满而不覆者哉！”子路曰：“敢问持满有道乎？”孔子曰：“持满之道，抑而损之。”子路曰：“损之有道乎？”孔子曰：“德行宽裕者，守之以恭。土地广大者，守之以俭。禄位尊盛者，守之以卑。人众兵强者，守之以畏。聪明睿智者，守之以愚。博闻强记者，守之以浅。夫是之谓抑而损之。”《诗》曰：“汤降不迟，圣敬日跻。”\n《传》曰：子路盛服以见孔子，孔子曰：“由䟽䟽者何也？昔者江于汶，其始出也，不足以滥觞。及其至乎江之津也，不方舟，不避风，不可渡也。非其众川之多欤？今汝衣服其盛，颜色充满，天下有谁加汝哉？”子路趋出，改服而入，盖揖如也。孔子曰：“由志之。吾语汝。夫慎于言者不譁，慎于行者不伐。色知而有长者小人也。故君子知之为知之，不知为不知，言之要也。能之为能之，不能为不能，行之要也。言要则知，行要则仁。既知且仁，又何加哉？《诗》曰：‘汤降不迟，圣敬日跻。’”3．33君子行不贵苟难，说不贵苟察，名不贵苟传，惟其当之为贵。夫负石而赴河，行之难为者也，而申徒狄能之。君子不贵者，非礼义之中也。山渊平，天地比，齐秦袭，入乎耳，出乎口，钩有须，卵有毛，此说之难持者也，而邓析、惠施能之。君子不贵者，非礼义之中也。盗跖吟口，名声若日月，与舜禹俱传而不息。君子不贵者，非礼义之中也。故君子行不贵苟难，说不贵苟察，名不贵苟传，维其当之为贵。《诗》曰：“不竞不絿，不刚不柔。”\n伯夷叔齐目不视恶色，耳不听恶声。非其君不事，非其民不使。横政之所出，横民之所止，弗忍居也。思与乡人居，若以朝衣朝冠，坐于涂炭也。故闻伯夷之风者，贪夫廉，懦夫有立志。至柳下惠则不然。不羞污君，不辞小官。进不隐贤，必由其道。阨穷而不悯，遗佚而不怨。与乡人居，愉愉然不忍去也。虽袒裼裸裎于我侧，彼安能浼我哉？故闻柳下惠之风，鄙夫宽，薄夫厚。至乎孔子去鲁，迟迟乎其行也，可以去而去，可以止而止，去父母国之道也。伯夷，圣人之清者也。柳下惠，圣人之和者也。孔子，圣人之中者也。《诗》曰：“不竞不絿，不刚不柔。”中庸和通之谓也。\n哀公问取人。孔子曰：“无取健，无取佞，无取口谗。健，骄也。佞，谄也。谗，诞也。故弓调，然后求劲焉。马服，然后求良焉。士信悫，而后求知焉。士不信焉又多知，譬之豺狼，其难以身近也。”《周书》曰为虎傅翼也，不亦殆乎？《诗》曰：“匪其止共，惟王之邛。”言其不恭其职事，而病其主也。\n晏子聘鲁，上堂则趋，授玉则跪。子贡怪之，问孔子曰：“晏子知礼乎？今者晏子来聘鲁，上堂则趋，授玉则跪。何也？”孔子曰：“其有方矣。待其见我，我将问焉。”俄而晏子至，孔子问之。晏子对曰：“夫上堂之礼，君行一，臣行二。今君行疾，臣敢不趋乎？今君之授币也卑，臣敢不跪乎？”孔子曰：“善！礼中又有礼。赐寡使也，何足以识礼也！”《诗》曰：“礼仪卒度，笑语卒获。”晏子之谓也。\n夫当世之愚，饰邪说，文奸言，以乱天下，欺惑众愚，使混然不知是非治乱之所存者，则是范睢、魏牟、田文、庄周、慎到、田骈、墨翟、宋钘、邓析、惠施之徒也。此十子者，皆顺非而泽，闻见杂博，然而不师上古，不法先王，按往旧造说，务自为工，道无所遇，而人相从，故曰十子者之工说，说皆不足合大道，美风俗，治纲纪。然而其持之各有故，言之皆有理，足以欺惑众愚，交乱朴鄙，则是十子之罪也。若夫总方略，一统类，齐言行，群天下之英杰而告之以大道，教之以至顺，隩要之间，衽席之上，简然圣王之文具焉，沛然平世之俗趋焉，工说者不能入也，十子者不能亲也。无置锥之地，而王公不能与之争名，则是圣人之未得志者也，仲尼是也。舜禹是也。仁人将何务哉？上法舜禹之制，下则仲尼之义，以务息十子之说。如是者，仁人之事毕矣，天下之害除矣，圣人之迹著矣。《诗》曰：“雨雪瀌瀌，见晛曰消。”\n孔子见客。客去，颜渊曰：“客仁也？”孔子曰：“恨兮其心，颡兮其口，仁则吾不知也。言之所聚也。”颜渊蹴然变色，曰：“良玉度尺，虽有十仞之土，不能掩其光。良珠度寸，虽有百仞之水，不能掩其莹。夫形、体也，色、心也，闵闵乎其薄也。苟有温良在中，则眉睫著之矣。疵瑕在中，则眉睫不能匿之。”《诗》曰：“鼓钟于宫，声闻于外。”\n子夏问曰：“《关雎》何以为《国风》始也？”孔子曰：“《关雎》至矣乎！夫《关雎》之人，仰则天，俯则地，幽幽冥冥，德之所藏，纷纷沸沸，道之所行，如神龙变化，斐斐文章。大哉《关雎》之道也，万物之所系，群生之所悬命也，河洛出《书》《图》，麟凤翔乎郊。不由《关雎》之道，则《关雎》之事将奚由至矣哉？夫六经之策，皆归论汲汲，盖取之乎《关雎》。《关雎》之事大矣哉！冯冯翊翊，自东自西，自南自北，无思不服。子其勉强之，思服之。天地之间，生民之属，王道之原，不外此矣。”子夏喟然叹曰：“大哉《关雎》，乃天地之基也。”《诗》曰：“锺鼓乐之。”\n孔子抱圣人之心，彷徨乎道德之域，逍遥乎无形之乡，倚天理，观人情，明终始，知得失。故兴仁义，厌势利，以持养之。于时周室微，王道绝，诸侯力政，强劫弱，众暴寡，百姓靡安，莫之纪纲，礼仪废坏，人伦不理。于是孔子自东自西，自南自北，匍匐救之。\n孔子学鼓琴于师襄子而不进，师襄子曰：“夫子可以进矣。”孔子曰：“丘已得其曲矣，未得其数也。”有间，曰：“夫子可以进矣。”曰：“丘已得其数矣，未得其意也。”有间，复曰：“夫子可以进矣。”曰：“丘已得其人矣，未得其类也。”有间，曰：“邈然远望，洋洋乎，翼翼乎，必作此乐也。默然思，戚然而怅，以王天下，以朝诸侯者，其惟文王乎。”师襄子避席再拜曰：“善！师以为文王之操也。”故孔子持文王之声，知文王之为人。师襄子曰：“敢问何以知其文王之操也？”孔子曰：“然。夫仁者好伟，和者好粉，智者好弹，有殷勤之意者好丽。丘是以知文王之操也。”《传》曰：闻其末而达其本者，圣也。\n天设其高，而日月成明。地设其厚，而山陵成名。上设其道，而百事得序。自周衰坏以来，王道废而不起，礼义绝而不继。秦之时，非礼义，弃《诗》《书》，略古昔，大灭圣道，专为苟妄，以贪利为俗，以较猎为化，而天下大乱。于是兵作而火起，暴露居外，而民以侵渔遏夺相攘为服习，离圣王光烈之日久远，未尝见仁义之道，被礼乐之风。是以嚚顽无礼，而肃敬日益，凌迟以威武相摄，妄为佞人，不避祸患，此其所以难治也。人有六情，目欲视好色，耳欲听宫商，鼻欲嗅芬香，口欲嗜甘旨，其身体四肢欲安而不作，衣欲被文绣而轻暖。此六者，民之六情也。失之则乱，从之则穆。故圣王之教其民也，必因其情而节之以礼，必从其欲而制之以义。义简而备，礼易而法，去情不远，故民之从命也速。孔子知道之易行，曰：“《诗》云：‘牖民孔易。’非虚辞也。”\n孔子曰：夫谈说之术，齐庄以立之，端诚以处之，坚强以持之，辟称以喻之，分以明之，欢忻芬芳以送之，宝之珍之，贵之神之，如是则说恒无不行矣。夫是之谓能贵其所贵。若夫无类之说，不形之行，不赞之辞，君子慎之。《诗》曰：“无易由言，无曰苟矣。”\n哀公问于子夏曰：“必学然后可以安国保民乎？”子夏曰：“不学而能安国保民者，未之有也。”哀公曰：“然则五帝有师乎？”子夏曰：“臣闻黄帝学乎大坟，颛顼学乎禄图，帝喾学乎赤松子，尧学乎务成子附，舜学乎尹寿，禹学乎西王国，汤学乎贷乎相，文王学乎锡畴子斯，武王学乎太公，周公学乎虢叔，仲尼学乎老聃。此十一圣人，未遭此师，则功业不能著乎天下，名号不能传乎后世者也。”《诗》曰：“不愆不忘，率由旧章。”\n孔子侍坐于季孙，季孙之宰通曰：“君使人假马，其与之乎？”孔子曰：“吾闻君取于臣谓之取，不曰假。”季孙悟，告宰通，曰：“今以往，君有取谓之取，无曰假。”孔子正假马之言，而君臣之义定矣。《论语》曰：“必也正名乎。”《诗》曰：“君子无易由言。”\n子路治蒲三年，孔子过之，入境而善之，曰：“善哉！由也！恭敬以信矣。”入邑，曰：“善哉！由也！忠信以宽矣。”至庭，曰：“善哉！由也！明察以断矣。”子贡执辔而问曰：“夫子未见由之政，而三称善，可得闻乎？”孔子曰：“吾见其政矣。入其境，田畴尽易，草莱甚辟。此恭敬以信，故其民尽力。入其邑，墉屋甚尊，树木甚茂。此忠信以宽，其民不偷。其庭，甚闲，此明察以断，故民不扰也。”《诗》曰：“夙兴夜寐，洒扫庭内。”\n孔子曰：“可与言终日而不倦者，其惟学乎。其身体不足观也，勇力不足惮也，族姓不足称也，宗祖不足道也，而可以闻于四方而昭于诸侯者，其惟学乎。”《诗》曰：“不愆不忘，率由旧章。”夫学之谓也。\n卫灵公昼寝而起，志气益衰，使人驰召勇士公孙悁，道遭行人卜商。卜商曰：“何驱之疾也？”对曰：“公昼寝而起，使我召勇士公孙悁。”子夏曰：“微悁，而勇若悁者可乎？”御者曰：“可。”子夏曰：“载我而反。”至，君曰：“使子召勇士，何为召儒？”使者曰：“行人曰：‘微悁，而勇若悁者可乎？’臣曰：‘可。’即载与来。”君曰：“诺，延先生上。趣召公孙悁。”至，入门杖剑疾呼，曰：“商下！我存若头。”子夏顾咄之，曰：“咄！内剑。吾将与若言勇。”于是君令内剑而上。子夏曰：“来！吾尝与子从君而西见赵简子，简子披发杖矛而见我君。我从十三行之后，趋而进曰：‘诸侯相见，不宜不朝服。不朝服，行人卜商将以颈血溅君之服矣。’使反朝服而见吾君，子耶我耶？”悁曰：“子也。”子夏曰：“子之勇不若我一矣。又与子从君而东至阿，遭齐君重鞇而坐。吾君单鞇而坐。我从十三行之后，趋而进曰：‘礼，诸侯相见，不宜相临以庶。’揄其一鞇而去之者，子耶我耶？”悁曰：“子也。”子夏曰：“子之勇不若我二矣。又与子从君于囿中，于是两寇肩逐我君，拔矛下格而还，子耶我耶？”悁曰：“子也。”子夏曰：“子之勇不若我三矣。所贵为士者，上摄万乘，下不敢敖乎匹夫，外立节矜而敌不侵扰，内禁残害而君不危殆，是士之所长，君子之所致贵也。若夫以长掩短，以众暴寡，凌轹无罪之民，而成威于闾巷之间者，是士之甚毒而君子之所致恶也，众之所诛锄也。《诗》曰：‘人而无仪，不死何为！’夫何以论勇于人主之前哉！”于是灵公避席抑手曰：“寡人虽不敏，请从先生之勇。”《诗》曰：“不侮矜寡，不畏强御。”卜先生也。\n孔子行，简子将杀阳虎，孔子似之，带甲以围孔子舍。子路愠怒，奋戟将下。孔子止之曰：“由！何仁义之寡裕也。夫《诗》《书》之不习，礼乐之不讲，是丘之罪也。若吾非阳虎而以我为阳虎，则非丘之罪也。命也！我歌子和若。”子路歌，孔子和之，三终而围罢。《诗》曰：“来游来歌。”以陈盛德之和而无为也。\n勇士一呼而三军皆避，士之诚也。昔者楚熊渠子夜行，见寝石以为伏虎，弯弓而射之，没金饮羽，下视，知其为石，石为之开，而况人乎？夫倡而不和，动而不偾，中心必有不全者矣。夫不降席而匡天下者，求之己也。孔子曰：“其身正，不令而行，其身不正，虽令不从。”先王之所以拱揖指麾而四海来宾者，诚德之至也，色以形于外也。《诗》曰：“王猷允塞，徐方既来。”\n孔子曰：“昔者周公事文王，行无专制，事无由己，身若不胜衣，言若不出口，有奉持于前，洞洞焉若将失之，可谓能子矣。武王崩，成王幼，周公承文武之业，履天子之位，听天子之政，征夷狄之乱，诛管蔡之罪，抱成王而朝诸侯，诛赏制断，无所顾问，威动天地，振恐海内，可谓能武矣。成王壮，周公致政，北面而臣事之，请然后行，无伐矜之色，可谓能臣矣。故一人之身，能三变者，所以应时也。”《诗》曰：“左之左之，君子宜之，右之右之，君子有之。”\n孔子困于陈蔡之间，即三经之席，七日不食，藜羹不糁，弟子有饥色，读《书》习礼乐不休。子路进谏曰：“为善者，天报之以福。为不善者，天报之以贼。今夫子积德累仁，为善久矣。意者尚有遗行乎，奚居之隐也？”孔子曰：“由来！汝小人也，未讲于论也。居，吾语汝。子以知者为无罪乎，则王子比干何为刳心而死？子以义者为听乎，则伍子胥何为抉目而悬于吴东门？子以廉者为用乎，则伯夷叔齐何为饿于首阳之山？子以忠者为用乎，则鲍叔何为而不用？叶公子高终身不仕，鲍焦抱木而泣，子推登山而燔？故君子博学深谋，不遇时者众矣。岂独丘哉？贤不肖者材也。遇不遇者时也。今无有时，贤安所用哉？故虞舜耕于历山之阳，立为天子，则其遇尧也。傅说负土而版筑，以为大夫，其遇武丁也。伊尹故有莘氏僮也，负鼎操俎调五味，而立为相，其遇汤也。吕望行年五十，卖食于棘津，行年七十，屠于朝歌，九十乃为天子师，则其遇文王也。管夷吾束缚，自槛车中，以为仲父，则其遇齐桓公也，百里奚自卖五羊之皮，为秦伯牧牛，举为大夫，则其遇秦缪公也。虞丘名闻于天下，以为令尹，让于孙叔敖，则其遇楚庄王也。伍子胥前功多，后戮死，非其知有盛衰也，前遇阖闾，后遇夫差也。夫骥罢盐车，此非无形容也，莫知之也。使骥不得伯乐，安得千里之足？造父亦无千里之手矣。夫兰生于茂林之中，深山之间，人莫见之故不芬。夫学者非为通也。为穷而不困，忧而志不衰，先知祸福之始，而心无惑焉。故圣人隐居深念，独闻独见。夫舜亦贤圣矣，南面而治天下，惟其遇尧也。使舜居桀纣之世，能自免于刑戮之中，则为善矣，亦何位之有？桀杀关龙逄，纣杀王子比干，当此之时，岂关龙逄无知，而王子比干不慧乎哉？此皆不遇时也。故君子务学，修身端行而须其时者也。子无惑焉。”《诗》曰：“鹤鸣于九皋，声闻于天。”\n曾子曰：“往而不可还者亲也。至而不可加者年也。是故孝子欲养，而亲不待也。木欲直，而时不待也。是故椎牛而祭墓，不如鸡豚逮存亲也。故吾尝仕齐为吏，禄不过钟釜，尚犹欣欣而喜者，非以为多也，乐其逮亲也。既没之后，吾尝南游于楚，得尊官焉，堂高九仞，榱题三围，转毂百乘，犹北乡而泣涕者，非为贱也，悲不逮吾亲也。”故家贫亲老不择官而仕。若夫信其志，约其亲者，非孝也。《诗》曰：“有母之尸雍。”\n孔子曰：“明王有三惧。一曰处尊位而恐不闻其过，二曰得志而恐骄，三曰闻天下之至道而恐不能行。昔者越王勾践与吴战，大败之，兼有南夷。当是之时，君南面而立，近臣三，远臣五，令诸大夫曰：‘闻过而不以告我者为上戮。’此处尊位而恐不闻其过者也。昔者晋文公与楚战，大胜之，烧其草，火三日不息。文公退而有忧色。侍者曰：‘君大胜楚而有忧色，何也？’文公曰：‘吾闻能以战胜而安者其惟圣人乎！若夫诈胜之徒，未尝不危，吾是以忧也。’此得志而恐骄也。昔者齐桓公得管仲隰朋，南面而立。桓公曰：‘吾得二子也，吾目加明，吾耳加聪。不敢独擅，进之先祖。’此闻至道而恐不能行者也。由桓公、晋文、越王勾践观之，三惧者，明君之务也。”《诗》曰：“温温恭人，如集于木。惴惴小心，如临于谷。战战兢兢，如履薄冰。”此言大王居人上也。\n孔子闲居，子贡侍坐，请问为人下之道奈何。孔子曰：“善哉！尔之问也。为人下，其犹土乎。”子贡未达。孔子曰：“夫土者，掘之得甘泉焉，树之得五谷焉，草木植焉，鸟兽鱼鳖遂焉。生则立焉，死则入焉，多功不言，赏世不绝。故曰：能为人下者，其惟土乎？”子贡曰：“赐虽不敏，请事斯语。”《诗》曰：“式礼莫愆。”\n子贡问大臣。子曰：“齐有鲍叔，郑有子皮。”子贡曰：“否。齐有管仲，郑有东里子产。”孔子曰：“产荐也。”子贡曰：“然则荐贤贤于贤。”曰：“知贤，智也。推贤，仁也。引贤，义也。有此三者，又何加焉？”\n孔子游于景山之上，子路、子贡、颜渊从。孔子曰：“君子登高必赋。小子愿者，何言其愿。丘将启汝。”子路曰：“由愿奋长戟，荡三军，乳虎在后，仇敌在前，蠡跃蛟奋，进救两国之患。”孔子曰：“勇士哉！”子贡曰：“两国构难，壮士列阵，尘埃涨天，赐不持一尺之兵，一斗之粮，解两国之难。用赐者存，不用赐者亡。”孔子曰：“辩士哉！”颜回不愿。孔子曰：“回何不愿？”颜渊曰：“二子已愿，故不敢愿。”孔子曰：“不同，意各有事焉。回其愿，丘将启汝。”颜渊曰：“愿得小国而相之。主以道制，臣以德化，君臣同心，外内相应。列国诸侯，莫不从义向风，壮者趋而进，老者扶而至。教行乎百姓，德施乎四蛮，莫不释兵，辐辏乎四门。天下咸获永宁，蝖飞蠕动，各乐其性。进贤使能，各任其事。于是君绥于上，臣和于下，垂拱无为，动作中道，从容得礼。言仁义者赏，言战斗者死。则由何进而救？赐何难之解？”孔子曰：“圣士哉！大人出，小子匿。圣者起，贤者伏。回与执政，则由赐焉施其能哉！”《诗》曰：“雨雪瀌瀌，见晛曰消。”\n昔者孔子鼓瑟，曾子子贡侧门而听。曲终，曾子曰：“嗟乎！夫子瑟声殆有贪狼之志，邪僻之行，何其不仁趋利之甚？”子贡以为然，不对而入。夫子望见子贡有谏过之色，应难之状，释瑟而待之。子贡以曾子之言告。子曰：“嗟乎！夫参，天下贤人也，其习知音矣。乡者丘鼓瑟，有鼠出游，狸见于屋，循梁微行，造焉而避，厌目曲脊，求而不得。丘以瑟淫其音。参以丘为贪狼邪僻，不亦宜乎！”《诗》曰：“鼓钟于宫，声闻于外。”\n越王勾践使廉稽献民于荆王。荆王使者曰：“越，夷狄之国也。臣请欺其使者。”荆王曰：“越王，贤人也，其使者亦贤，子其慎之。”使者出见廉稽，曰：“冠则得以俗见。不冠不得见。”廉稽曰：“夫越亦周室之列封也，不得处于大国，而处江海之陂，与魭鳣鱼鳖为伍，文身翦发而后处焉。今来至上国，必曰冠得俗见，不冠不得见，如此，则上国使适越，亦将劓墨文身翦发而后得以俗见，可乎？”荆王闻之，披衣出谢。孔子曰：“使于四方，不辱君命，可谓士矣。”\n子贱治单父，其民附。孔子曰：“告丘之所以治之者。”对曰：“不齐时发仓廪，振困穷，补不足。”孔子曰：“是小人附耳，未也。”对曰：“赏有能，招贤才，退不肖。”孔子曰：“是士附耳，未也。”对曰：“所父事者三人，可以教孝矣。所兄事者五人，所友者十有二人，所师者一人。”孔子曰：“所父事者三人，所兄事者五人，足以教弟矣。所友者十有二人，足以祛壅蔽矣。所师者一人，足以虑无失策，举无败功矣。惜乎不齐之所治者小也；为之大功，乃与尧舜参矣。”《诗》曰：“恺悌君子，民之父母。”子贱其似之矣。\n《传》曰：予小子使尔继邵公之后。受命者必以其祖命之。孔子为鲁司寇，命之曰：“宋公之子弗甫有孙，鲁孔丘，命尔为司寇。”孔子曰：“弗甫敦及厥辟将不堪。”公曰：“不妄。”《传》曰：诸侯之有德，天子锡之。一锡车马，再锡衣服，三锡虎贲，四锡乐器，五锡纳陛，六锡朱户，七锡弓矢，八锡鈇钺，九锡秬鬯。《诗》曰：“厘尔圭瓒，秬鬯一卣。”\n齐景公谓子贡曰：“先生何师？”对曰：“鲁仲尼。”曰：“仲尼贤乎？”曰：“圣人也，岂直贤哉！”景公嘻然而笑曰：“其圣何如？”子贡曰：“不知也。”景公悖然作色。曰：“始言圣人，今言不知，何也？”子贡曰：“臣终身戴天，不知天之高也。终身践地，不知地之厚也。若臣之事仲尼，譬犹渴操壶杓，就江海而饮之，腹满而去，又安知江海之深乎？”景公曰：“先生之誉，得无太甚乎？”子贡曰：“臣赐何敢甚言，尚虑不及耳。臣誉仲尼，譬犹两手捧土而附泰山，其无益亦明矣。使臣不誉仲尼，譬犹两手杷泰山，无损亦明矣。”景公曰：“善！岂其然？善！岂其然？”《诗》曰：“绵绵翼翼，不测不克。”\n梁山崩，晋君召大夫伯宗。道逢辇者，以其辇服其道。伯宗使其右下，欲鞭之。辇者曰：“君趋道岂不远矣，不知事而行可乎？”伯宗喜，问其居。曰：“绛人也。”伯宗曰：“子亦有闻乎？”曰：“梁山崩，壅河，顾三日不流，是以召子。”伯宗曰：“如之何？”曰：“天有山，天崩之。天有河，天壅之。伯宗将如之何？”伯宗私问之。曰：“君其率群臣素服而哭之，既而祠焉，河斯流矣。”伯宗问其姓名，弗告。伯宗到，君问伯宗。以其言对。于是君素服率群臣而哭之，既而祠焉，河斯流矣。君问伯宗何以知之，伯宗不言受辇者，诈以自知。孔子闻之曰：“伯宗其无后乎！攘人之善。”《诗》曰：“天降丧乱，灭我立王。”又曰：“畏天之威，于时保之。”\n晋平公使范昭观齐国之政。景公锡之宴。晏子在前。范昭趋曰：“愿君之倅樽以为寿。”景公顾左右曰：“酌寡人樽献之客。”晏子对曰：“彻去樽。”范昭不说，起舞。顾太师曰：“子为我奏成周之乐，愿舞。”太师对曰：“盲臣不习。”范昭起出门。景公谓晏子曰：“夫晋，天下大国也，使范昭来观齐国之政，今子怒大国之使者，将奈何？”晏子曰：“范昭之为人也，非陋而不知礼也，是欲试吾君，婴故不从。”于是景公召太师而问之曰：“范昭使子奏成周之乐，何故不调？”对如晏子。于是范昭归报平公曰：“齐未可并也。吾试其君，晏子知之。吾犯其乐，太师知之。”孔子闻之曰：“善乎晏子，不出俎豆之间，折冲千里。”《诗》曰：“实右序有周，薄言震之，莫不震叠。”\n孔子燕居，子贡摄齐而前曰：“弟子事夫子有年矣，才竭而智罢，振于学问，不能复进。请一休焉。”孔子曰：“赐也欲焉休乎？”曰：“赐欲休于事君。”孔子曰：“《诗》云：‘夙夜匪懈，以事一人。’为之若此其不易也，若之何其休也！”曰：“赐休于事父。”孔子曰：“《诗》云：‘孝子不匮，永锡尔类。’为之若此其不易也，如之何其休也！”曰：“赐欲休于事兄弟。”孔子曰：“《诗》云：‘妻子好合，如鼓瑟琴。兄弟既翕，和乐且耽。’为之若此其不易也，如之何其休也！”曰：“赐欲休于耕田。”孔子曰：“《诗》云：‘昼尔于茅，宵尔索绹，亟其乘屋，其始播百谷。’为之若此其不易也，若之何其休也！”子贡曰：“君子亦有休乎？”孔子曰：“‘阖棺兮乃止播耳，不知其时之易迁兮。’此之谓君子所休也。故学而不已，阖棺乃止。”《诗》曰：“日就月将。”言学者也。\n鲁哀公问冉有曰：“凡人之质而已，将必学而后为君子乎？”冉有对曰：“臣闻之，虽有良玉，不刻镂则不成器，虽有美质，不学则不成君子。”曰：“何以知其然也？”“夫子路，卞之野人也。子贡，卫之贾人也。皆学问于孔子，遂为天下显士。诸侯闻之，莫不尊敬。卿大夫闻之，莫不亲爱。学之故也。昔吴楚燕代，谋为一举而欲伐秦。祧贾，监门之子也，为秦往使之，遂绝其谋，止其兵。及其反国，秦王大悦，立为上卿。夫百里奚，齐之乞者也，逐于齐西，无以进，自卖五羊皮，为一轭车。见秦缪公，立为相，遂霸西戎。太公望少为人壻，老而见去，屠牛朝歌，赁于棘津，钓于磻溪，文王举而用之，封于齐。管仲亲射桓公，遂除报雠之心，立以为相，存亡继绝，九合诸侯，一匡天下。此四子者，皆尝卑贱穷辱矣，然其名声驰于后世，岂非学问之所致乎？由此观之，士必学问，然后成君子。《诗》曰：‘日就月将。’”于是哀公嘻然而笑曰：“寡人虽不敏，请奉先生之教矣。”\n曾子有过，曾晳引杖击之。仆地，有间乃苏，起曰：“先生得无病乎？”鲁人贤曾子，以告夫子。夫子告门人：“参来。”“汝不闻昔者舜为人子乎？小箠则待笞，大杖则逃。索而使之，未尝不在侧，索而杀之，未尝可得。今汝委身以待暴怒，拱立不去，汝非王者之民耶？杀天子之民，其罪何如？”《诗》曰：“优哉柔哉，亦是戾矣。”又曰：“载色载笑，匪怒伊教。”\n孔子曰：“《易》先《同人》后《大有》，承之以《谦》，不亦可乎？”故天道亏盈而益谦，地道变盈而流谦，鬼神害盈而福谦，人道恶盈而好谦。谦者，抑事而损者也。持盈之道，抑而损之，此谦德之于行也。顺之者吉，逆之者凶。五帝既没，三王既衰，能行谦德者，其惟周公乎。文王之子，武王之弟，成王之叔父，假天子之尊位七年，所执贽而师见者十人，所还质而友见者十三人，穷巷白屋之士所先见者四十九人，时进善者百人，宫朝者千人，谏臣五人，辅臣五人，拂臣六人，载干戈以至于封侯，而同姓之士百人。孔子曰：“犹以周公为天下赏，则以同族为众，而异族为寡也。”故德行宽容而守之以恭者荣，土地广大而守之以俭者安，位尊禄重而守之以卑者贵，人众兵强而守之以畏者胜，聪明睿智而守之以愚者哲，博闻强记而守之以浅者不溢。此六者皆谦德也。《易》曰：“谦亨君子有终吉。”能以此终吉者，君子之道也。贵为天子，富有四海，而德不谦，以亡其身者，桀纣是也，而况众庶乎？夫《易》有一道焉，大足以治天下，中足以安家国，近足以守其身者，其惟谦德乎。《诗》曰：“汤降不迟，圣敬日跻。”\n孔子行，闻哭声甚悲。孔子曰：“驱之驱之！前有贤者。”至则皋鱼也，被褐拥鎌，哭于道傍。孔子辟车而下与之言，曰：“子非有丧也，何哭之悲也？”皋鱼曰：“吾失之三矣。少而学，游诸侯，以后吾亲，失之一也。高尚吾志，间吾事，不事庸君，失之二也。与友厚而小绝之，失之三矣。树欲静而风不止，子欲养而亲不待也，往而不可追者年也，去而不可得再见者亲也。吾请从此辞矣。”立槁而死。孔子曰：“弟子诫之，足以识矣。”于是门人辞归而养亲者十有三人。\n子路曰：“有人于斯，夙兴夜寐，手足胼胝而面目黧黑，树艺五谷以事其亲，而无孝子之名者，何也？”孔子曰：“吾意者身未敬邪？色不顺邪？辞不逊邪？古之人有言曰：‘衣欤食欤，曾不尔即。’子劳以事其亲，无此三者之阙，何为无孝之名？意者所友非仁人邪？坐，吾语汝。虽有国士之力，不能自举其身。非无力也，势不便也。是以君子入则笃孝，出则友贤，何为其无孝子之名乎？”《诗》曰：“父母孔迩。”\n子路曰：“人善我，我亦善之。人不善我，我不善之。”子贡曰：“人善我，我亦善之。人不善我，我则引之进退而已耳。”颜回曰：“人善我，我亦善之。人不善我，我亦善之。”三子所持各异，问于夫子。夫子曰：“由之所持，蛮貊之言也。赐之所言，朋友之言也。回之所言，亲属之言也。”《诗》曰：“人之无良，我以为兄。”\n《传》曰：堂衣若扣孔子之门曰：“丘在乎？丘在乎？”子贡应之曰：“君子尊贤而容众，嘉善而矜不能，亲内及外，己所不欲，勿施于人。子何言吾师之名焉？”堂衣若曰：“子何年少言之绞！”子贡曰：“大车不绞则不成其任，琴瑟不绞则不成其音。子之言绞，是以绞之也。”堂衣若曰：“吾始以鸿之力，今徒翼耳。”子贡曰：“非鸿之力，安能举其翼？”《诗》曰：“如切如磋，如琢如磨。”\n孔子出游少源之野，有妇人中泽而哭，其音甚哀。孔子使弟子问焉，曰：“夫人何哭之哀？”妇人曰：“乡者，刈蓍薪亡吾蓍簪，吾是以哀也。”弟子曰：“刈蓍薪而亡蓍簪，有何悲焉？”妇人曰：“非伤亡簪也，盖不忘故也。”\n孔子与子贡、子路、颜渊、游于戎山之上。孔子喟然叹曰：“二三子者各言尔志，予将览焉。由、尔何如？”对曰：“愿得白羽如月，赤羽如朱，击钟鼓者，上闻于天，下槊于地，使将而攻之，惟由为能耳。”孔子曰：“勇士哉！赐、尔何如？”对曰：“愿得素衣缟冠，使于两国之间，不持尺寸之兵，升斗之粮，使两国相亲如弟兄。”孔子曰：“辩士哉！回、尔何如？”对曰：“鲍鱼不与兰同笥而藏，桀纣不与尧舜同时而治。二子已言，回何言哉？”孔子曰：“回有鄙之心。”颜渊曰：“愿得明王圣主为之相，使城郭不治，沟池不凿，阴阳和调，家给人足，铸库兵以为农器。”孔子曰：“大士哉！由来，区区汝何攻？赐来，便便汝何使？愿得之冠为子宰焉。”\n孔子出卫之东门，逆姑布子卿，曰：“二三子引车避。有人将来，必相我者也。志之。”姑布子卿亦曰：“二三子引车避。有圣人将来。”孔子下步，姑布子卿迎而视之五十步，从而望之五十步，顾子贡曰：“是何为者也？”子贡曰：“赐之师也，所谓鲁孔丘也。”姑布子卿曰：“是鲁孔丘欤？吾固闻之。”子贡曰：“赐之师何如？”姑布子卿曰：“得尧之颡，舜之目，禹之颈，皋陶之喙。从前视之，盎盎乎似有王者。从后视之，高肩弱脊。此惟不及四圣者也。”子贡吁然。姑布子卿曰：“子何患焉？污面而不恶，葭喙而不借，远而望之，羸乎若丧家之狗。子何患焉？子何患焉？”子贡以告孔子。孔子无所辞，独辞丧家之狗耳，曰：“丘何敢乎？”子贡曰：“污面而不恶，葭喙而不借，赐以知之矣。不知丧家狗，何足辞也？”子曰：“赐，汝独不见夫丧家之狗欤？既敛而椁，布器而祭。顾望无人，意欲施之。上无明王，下无贤士方伯，王道衰，政教失，强陵弱，众暴寡，百姓纵心，莫之纲纪。是人固以丘为欲当之者也，丘何敢乎！”\n子夏过曾子，曾子曰：“入食。”子夏曰：“不为公费乎？”曾子曰：“君子有三费，饮食不在其中。君子有三乐，钟磬琴瑟不在其中。”子夏曰：“敢问三乐。”曾子曰：“有亲可畏，有君可事，有子可遗，此一乐也。有亲可谏，有君可去，有子可怒，此二乐也。有君可喻，有友可助，此三乐也。”子夏曰：“敢问三费。”曾子曰：“少而学，长而忘，此一费也。事君有功，而轻负之，此二费也。久交友而中绝之，此三费也。”子夏曰：“善哉！谨身事一言，愈于终身之诵，而事一士，愈于治万民之功。夫人不可以不知也，吾尝蓾焉吾田，朞岁不收。土莫不然，何况于人乎？与人以实，虽踈必密。与人以虚，虽戚必踈。夫实之与实，如胶如漆。虚之与虚，如薄冰之见昼日。君子可不留意哉！”《诗》曰：“神之听之，终和且平。”\n《传》曰：孔子过康子，子张子夏从。孔子入坐，二子相与论，终日不决。子夏辞气甚隘，颜色甚变。子张曰：“子亦闻夫子之议论邪？徐言訚訚，威仪翼翼，后言先默，得之推让，巍巍乎，荡荡乎，道有归矣！小人之论也，专意自是，言人之非，瞋目搤腕，疾言喷喷，口沸目赤。一幸得胜，疾笑嗌嗌。威仪固陋，辞气鄙俗，是以君子贱之也。”\n君子温俭以求于仁，恭让以求于礼，得之自是，不得自是。故君子之于道也，犹农夫之耕，虽不获年，之优无以易也。大王亶甫有子曰太伯、仲雍、季历。历有子曰昌。太伯知大王贤昌而欲季为后也，太伯去之吴。大王将死，谓曰：“我死，汝往让两兄，彼即不来，汝有义而安。”大王薨，季之吴告伯仲，伯仲从季而归。群臣欲伯之立季，季又让。伯谓仲曰：“今群臣欲我立季，季又让，何以处之？”仲曰：“刑有所谓矣，要于扶微者。可以立季。”季遂立而养文王，文王果受命而王。孔子曰：“太伯独见，王季独知。伯见父志，季知父心。故大王、太伯、王季，可谓见始知终而能承志矣。”《诗》曰：“自太伯王季。惟此王季，因心则友。则友其兄，则笃其庆，载锡之光，受禄无丧，奄有四方。”此之谓也。太伯反吴，吴以为君，至夫差二十八世而灭。\n天子有争臣七人，虽无道，不失其天下。昔殷王纣残贼百姓，绝逆天道，至斮朝涉，刳孕妇，脯鬼侯，醢梅伯。然所以不亡者，以其有箕子比干之故。微子去之，箕子执囚为奴，比干谏而死，然后周加兵而诛绝之。诸侯有争臣五人，虽无道，不失其国。吴王夫差为无道，至驱一市之民以葬阖闾。然所以不亡者，有伍子胥之故也。胥以死，越王勾践欲伐之。范蠡谏曰：“子胥之计策，尚未忘于吴王之腹心也。”子胥死后三年，越乃能攻之。大夫有争臣三人，虽无道，不失其家。季氏为无道，僭天子，舞八佾，旅泰山，以《雍》《彻》。孔子曰：“是可忍也，孰不可忍也！”然不亡者，以冉有季路为宰臣也。故曰：“有谔谔争臣者其国昌，有默默谀臣者其国亡。”《诗》曰：“不明尔德，时无背无侧。尔德不明，以无陪无卿。”言大王咨嗟，痛殷商无辅弼谏诤之臣而亡天下矣。\n吴延陵季子游于齐，见遗金，呼牧者取之。牧者曰：“何子居之高，视之下，貌之君子，而言之野也！吾有君不君，有友不友，当暑衣裘，君疑取金者乎？”延陵子知其为贤者，请问姓字。牧者曰：“子乃皮相之士也，何足语姓字哉！”遂去。延陵季子立而望之，不见乃止。孔子曰：“非礼勿视，非礼勿听。”\n颜渊问于孔子曰：“渊愿贫如富，贱如贵，无勇而威，与士交通，终身无患难，亦且可乎？”孔子曰：“善哉回也！夫贫而如富，其知足而无欲也。贱而如贵，其让而有礼也。无勇而威，其恭敬而不失于人也。终身无患难，其择言而出之也。若回者，其至乎！虽上古圣人，亦如此而已。”\n", "para_ids": [1279, 1280, 1281, 1282, 1283, 1284, 1285, 1286, 1287, 1288, 1289, 1290, 1291, 1292, 1293, 1294, 1295, 1296, 1297, 1298, 1299, 1300, 1301, 1302, 1303, 1304, 1305, 1306, 1307, 1308, 1309, 1310, 1311, 1312, 1313, 1314, 1315, 1316, 1317, 1318, 1319, 1320, 1321, 1322, 1323, 1324, 1325, 1326, 1327, 1328, 1329, 1330, 1331, 1332, 1333, 1334, 1335, 1336, 1337, 1338, 1339, 1340, 1341, 1342, 1343, 1344, 1345, 1346, 1347, 1348, 1349, 1350, 1351, 1352, 1353, 1354, 1355, 1356, 1357, 1358]}
{"uid": 11, "level": "h1", "h1": "《大戴礼记》", "h2": "《主言》第三十九", "h3": "1．1", "text": "孔子闲居，曾子侍。孔子曰：“参！今之君子，惟士与大夫之言之闻也，其至于君子之言者，甚希矣。于乎！吾主言其不出而死乎？哀哉！”\n曾子起曰：“敢问何谓主言？”孔子不应。曾子惧，肃然抠衣下席，曰：“弟子知其不孙也。得夫子之闲也难，是以敢问也。”\n孔子不应。曾子惧，退负序而立。孔子曰：“参！女可语明主之道与？”曾子曰：“不敢以为足也。得夫子之闲也难，是以敢问。”\n孔子曰：“吾语女。道者，所以明德也，德者，所以尊道也，是故非德道不尊，非道德不明。虽有国之良马，不教不服，不可以取千里。虽有博地众民，不以其道治之，不可以霸主。是故昔者明主内修七教，外行三至。七教修，焉可以守，三至行，焉可以征。七教不修，虽守不固；三至不行，虽征不服。是故明主之守也，必折冲乎千里之外；其征也，衽席之上还师。是故内修七教而上不劳，外行三至而财不费，此之谓明主之道也。”\n曾子曰：“敢问不费不劳可以为明乎？”孔子愀然扬麋曰：“参！女以明主为劳乎？昔者舜左禹而右皋陶，不下席而天下治。夫政之不中，君之过也。政之既中，令之不行，职事者之罪也。明主奚为其劳也！昔者明主关讥而不征，市鄽而不税，税十取一，使民之力岁不过三日，入山泽以时，有禁而无征：此六者取财之路也。明主舍其四者而节其二者，明主焉取其费也！”\n曾子曰：“敢问何谓七教？”孔子曰：“上敬老则下益孝，上顺齿则下益悌，上乐施则下益谅，上亲贤则下择友，上好德则下不隐，上恶贪则下耻争，上强果则下廉耻。民皆有别则贞，则正亦不劳矣。此谓七教。七教者，治民之本也，教定是正矣。上者，民之表也，表正则何物不正？是故君先立于仁，则大夫忠而士信，民敦工璞，商悫女憧，妇空空，七者，教之志也。七者，布诸天下四方而不窕，内诸寻常之室而不塞。是故圣人等之以礼，立之以义，行之以顺，而民之弃恶也如濯。”\n曾子曰：“弟子则不足，道则至矣。”孔子曰：“参！姑止，又有焉。昔者明主之治民也有法，必别地以州之，分属而治之，然后贤民无所隐，暴民无所伏。使有司日省如时考之，岁诱贤焉，则贤者亲，不肖者惧。使之哀鳏寡，养孤独，恤贫穷，诱孝悌，选贤举能。此七者修，则四海之内无刑民矣。上之亲下也如腹心，则下之亲上也如保子之见慈母也。上下之相亲如此，然后令则从，施则行。因民既迩者说服，远者来怀，然后布指知寸，布手知尺，舒肘知寻，十寻而索。百步而堵，三百步而里，千步而井，三井而句烈，三句烈而距，五十里而封，百里而有都邑，乃为畜积衣裘焉，使处者恤行者有与亡。是以蛮夷诸夏，虽衣冠不同，言语不合，莫不来至，朝觐于王，故曰：无市而民不乏，无刑而民不违。毕弋田猎之得，不以盈宫室也；征敛于百姓，非以充府库也。惨怛以补不足，礼节以损有馀。故曰：多信而寡貌。其礼可守，其言可复，其迹可履。其于信也，如四时春秋冬夏；其博有万民也，如饥而食，如渴而饮：下土之人信之夫！暑热冻寒，远若迩，非道迩也，及其明德也。是以兵革不动而威，用利不施而亲，此之谓明主之守也。折冲乎千里之外，此之谓也。”\n曾子曰：“敢问何谓三至？”孔子曰：“至礼不让而天下治，至赏不费而天下之士说，至乐无声而天下之民和。明主笃行三至，故天下之君可得而知也，天下之士可得而臣也，天下之民可得而用也。”\n曾子曰：“敢问何谓也？”孔子曰：“昔者明王必尽知天下良士之名，既知其名，又知其数，既知其数，又知其所在焉。明主因天下之爵以尊天下之士，此之谓至礼不让而天下治；因天下之禄以富天下之士，此之谓至赏不费而天下之士说；天下之士说，则天下之明誉兴焉，此之谓至乐无声而天下之民和。故曰：所谓天下之至仁者，能合天下之至亲者也；所谓天下之至知者，能用天下之至和者也；所谓天下之至明者，能选天下之至良者也。此三者咸通，然后可以征。是故仁者莫大于爱人，知者莫大于知贤，政者莫大于官贤。有土之君修此三者，则四海之内拱而俟，然后可以征。明主之所征，必道之所废者也。彼废道而不行，然后诛其君，致其征，弔其民而不夺其财也。故曰：明主之征也，犹时雨也，至则民说矣。是故行施弥博，得亲弥众，此之谓衽席之上乎还师。”\n鲁哀公问于孔子曰：“吾欲论吾国之士，与之为政，何如者取之？”\n孔子对曰：“生乎今之世，志古之道，居今之俗，服古之服，舍此而为非者，不亦鲜乎！”\n哀公曰：“然则今夫章甫、句屦、绅带而搢笏者，此皆贤乎？”孔子曰：“否！不必然。今夫端衣、玄裳、冕而乘路者，志不在于食荤；斩衰、蕑屦、杖而歠粥者，志不在于饮食。故生乎今之世，志古之道，居今之俗，服古之服，舍此而为非者，虽有，不亦鲜乎！”\n哀公曰：“善！何如斯可谓庸人矣？”孔子对曰：“所谓庸人者，口不能道善言，而志不邑邑；不能选贤人善士而讬其身焉，以为己忧；动行不知所务，止立不知所定；日选于物，不知所贵；从物而流，不知所归；五凿为政，心从而坏。若此，则可谓庸人矣。”\n哀公曰：“善！何如斯可谓士矣？”孔子对曰：“所谓士者，虽不能尽道术，必有所由焉；虽不能尽善美，必有所处焉。是故知不务多，而务审其所知；行不务多，而务审其所由；言不务多，而务审其所谓。知既知之，行既由之，言既顺之，若夫性命肌肤之不可易也。富贵不足以益，贫贱不足以损。若此，则可谓士矣。”\n哀公曰：“善！何如斯可谓君子矣？”孔子对曰：“所谓君子者，躬行忠信，其心不德；仁义在己，而不害不知；闻志广博而色不伐，思虑明达而辞不争。犹然如将可及也，而不可及也。如此，可谓君子矣。”\n哀公曰：“善！敢问何如斯可谓贤人矣？”孔子对曰：“所谓贤人者，好恶与民同情，取舍与民同统，行中矩绳，而不伤于本，言足以法于天下，而不害于其身，躬为匹夫而愿富，贵为诸侯而无财。如此，则可谓贤人矣。”\n哀公曰：“善！敢问何如斯可谓圣人矣？”孔子对曰：“所谓圣人者，知通乎大道，应变而不穷，能测万物之情性者也。大道者，所以变化而凝成万物者也。情性也者，所以理然不取舍者也。故其事大，配乎天地，参乎日月，杂于云蜺，揔要万物，穆穆纯纯，其莫之能循，若天之司；莫之能职，百姓淡然不知其善。若此，则可谓圣人矣。”\n哀公曰：“善。”孔子出，哀公送之。\n哀公问于孔子曰：“大礼何如？君子之言礼，何其尊也？”孔子曰：“丘也小人，何足以知礼。”君曰：“否，吾子言之也。”孔子曰：“丘闻之也，民之所由生，礼为大，非礼无以节事天地之神明也，非礼无以辨君臣上下长幼之位也，非礼无以别男女父子兄弟之亲、昏姻䟽数之交也，君子以此之为尊敬然。然后以其所能教百姓，不废其会节；有成事，然后治其雕镂文章黼黻以嗣；其顺之，然后言其丧筭，备其鼎俎，设其豕腊，修其宗庙，岁时以敬祭祀，以序宗族，则安其居处，丑其衣服，卑其宫室，车不雕几，器不刻镂，食不贰味，以与民同利。昔之君子之行礼者如此。”\n公曰：“今之君子，胡莫之行也？”孔子曰：“今之君子，好色无厌，淫德不倦，荒怠敖慢，固民是尽，忤其众以伐有道，求得当欲不以其所。古之用民者由前，今之用民者由后。今之君子莫为礼也。”\n孔子侍坐于哀公。哀公曰：“敢问人道谁为大？”孔子愀然作色而对曰：“君之及此言也，百姓之德也，固臣敢无辞而对。人道政为大。”\n公曰：“敢问何谓为政？”孔子对曰：“政者，正也。君为正，则百姓从政矣。君之所为，百姓之所从也。君所不为，百姓何从。”\n公曰：“敢问为政如之何？”孔子对曰：“夫妇别，父子亲，君臣严，三者正，则庶民从之矣。”\n公曰：“寡人虽无似也，愿闻所以行三言之道，可得而闻乎？”孔子对曰：“古之为政，爱人为大。所以治爱人，礼为大；所以治礼，敬为大；敬之至也，大昏为大。大昏至矣！大昏既至，冕而亲迎，亲之也。亲之也者，亲之也。是故君子兴敬为亲，舍敬是遗亲也。弗爱不亲，弗敬不正，爱与敬、其政之本与！”\n公曰：“寡人愿有言，然冕而亲迎，不已重乎？”孔子愀然作色而对曰：“合二姓之好，以继先圣之后，以为天地社稷宗庙之主，君何谓已重乎？”\n公曰：“寡人固。不固，焉得闻此言乎？寡人欲问，不得其辞，请少进。”孔子曰：“天地不合，万物不生。大昏，万世之嗣也，君何以谓已重焉。”孔子遂有言曰：“内以治宗庙之礼，足以配天地之神明；出以治直言之礼，足以立上下之敬。物耻足以振之，国耻足以兴之。为政先礼，礼者，其政之本与！”孔子遂言曰：“昔三代明王之政，必敬其妻子也，有道。妻也者，亲之主也，敢不敬与？子也者，亲之后也，敢不敬与？君子无不敬也，敬身为大。身也者，亲之枝也，敢不敬与？不能敬其身，是伤其亲；伤其亲，是伤其本；伤其本，枝从而亡。三者，百姓之象也。身以及身，子以及子，配以及配。君子行此三者，则忾乎天下矣。大王之道也。如此，国家顺矣。”\n公曰：“敢问何谓敬身？”孔子对曰：“君子过言则民作辞，过动则民作则。君子言不过辞，动不过则，百姓不命而敬恭，如是，则能敬其身。能敬其身，则能成其亲矣。”\n公曰：“敢问何谓成亲？”孔子对曰：“君子也者，人之成名也。百姓归之名，谓之君子之子，是使其亲为君子也。是为成其亲之名也已。”孔子遂言曰：“古人为政，爱人为大。不能爱人，不有其身；不能有其身，不能安土；不能安土，不能乐天；不能乐天，不能成身。”\n公曰：“敢问何谓成身？”孔子对曰：“不过乎物。”\n公曰：“敢问君何贵乎天道也？”孔子对曰：“贵其不已。如日月西东相从而不已也，是天道也。不闭其久，是天道也。无为物成，是天道也。已成而明，是天道也。”\n公曰：“寡人憃愚冥烦，子识之心也。”孔子蹴然避席而对曰：“仁人不过乎物，孝子不过乎物，是仁人之事亲也如事天，事天如事亲，是故孝子成身。”\n公曰：“寡人既闻是言也，无如后罪何？”孔子对曰：“君之及此言也，是臣之福也。”\n孔子曰：“君子之道，譬犹防与？”夫礼之塞乱之所从生也，犹防之塞水之所从来也。故以旧防为无所用而坏之者，必有水败；以旧礼为无所用而去之者，必有乱患。故婚姻之礼废，则夫妇之道苦，而淫辟之罪多矣。乡饮酒之礼废，则长幼之序失，而争斗之狱繁矣。聘射之礼废，则诸侯之行恶，而盈溢之败起矣。丧祭之礼废，则臣子之恩薄，而倍死忘生之礼众矣。\n若夫庆赏以劝善，刑罚以惩恶，先王执此之正，坚如金石，行此之信，顺如四时，处此之功，无私如天地尔，岂顾不用哉！然如曰礼云礼云者，贵绝恶于未萌，而起敬于微眇，使民日徙善远罪而不自知也。孔子曰：“听讼，吾犹人也，必也使无讼乎！”此之谓也。\n故孩提有识，三公三少固明孝仁礼义以导习之也。逐去邪人，不使见恶行。于是比选天下端士、孝悌博闻有道术者，以辅翼之，使之与太子居处出入，故太子乃生而目见正事，闻正言，行正道，左右前后皆正人也。夫习与正人居，不能毋正也，犹生长于齐，不能不齐言也；习与不正人居，不能毋不正也，犹生长于楚，不能不楚言也。故择其所嗜，必先受业，乃得尝之；择其所乐，必先有习，乃得为之。孔子曰：“少成若天性，习贯之为常。”此殷周之所以长有常道也。\n曾子曰：君子攻其恶，求其过，强其所不能，去私欲，从事于义，可谓学矣。\n曾子曰：忠者，其孝之本与！孝子不登高，不履危，痺亦弗凭，不苟笑，不苟訾，隐不命，临不指，故不在尤之中也。孝子恶言死焉，流言止焉，美言兴焉，故恶言不出于口，烦言不及于己。\n曾子曰：君子立孝，其忠之用，礼之贵。故为人子而不能孝其父者，不敢言人父不能畜其子者；为人弟而不能承其兄者，不敢言人兄不能顺其弟者；为人臣而不能事其君者，不敢言人君不能使其臣者也。故与父言，言畜子；与子言，言孝父；与兄言，言顺弟；与弟言，言承兄；与君言，言使臣；与臣言，言事君。\n子曰：“可入也，吾任其过；不可入也，吾辞其罪。”《诗》云：“有子七人，莫慰母心。”子之辞也。“夙兴夜寐，无忝尔所生。”，言不自舍也。不耻其亲，君子之孝也。是故未有君而忠臣可知者，孝子之谓也；未有长而顺下可知者，弟弟之谓也；未有治而能仕可知者，先修之谓也。故曰：孝子善事君，弟弟善事长。君子一孝一悌，可谓知终矣。\n曾子曰：“孝有三：大孝尊亲，其次不辱，其下能养。”\n公明仪问于曾子曰：“夫子可谓孝乎？”曾子曰：“是何言与！是何言与！君子之所谓孝者，先意承志，谕父母于道。参、直养者也，安能为孝乎！身者，亲之遗体也。行亲之遗体，敢不敬乎！故居处不庄，非孝也；事君不忠，非孝也；莅官不敬，非孝也；朋友不信，非孝也；战阵无勇，非孝也。五者不遂，灾及乎身，敢不敬乎！故烹熟鲜香，尝而进之，非孝也，养也。君子之所谓孝者，国人皆称愿焉，曰‘幸哉！有子如此’，所谓孝也已。民之本教曰孝，其行之曰养。养可能也，敬为难；敬可能也，安为难；安可能也，久为难；久可能也，卒为难。父母既殁，慎行其身，不遗父母恶名，可谓能终矣。夫仁者，仁此者也；义者，宜此者也；忠者，中此者也；信者，信此者也；礼者，体此者也；行者，行此者也；强者，强此者也。乐自顺此生，刑自反此作。夫孝者，天下之大经也。夫孝，置之而塞于天地，衡之而衡于四海，施诸后世而无朝夕，推而放诸东海而准，推而放诸西海而准，推而放诸南海而准，推而放诸北海而准。《诗》云：‘自西自东，自南自北，无思不服。’此之谓也。孝有三：大孝不匮，中孝用劳，小孝用力。博施备物，可谓不匮矣；尊仁安义，可谓用劳矣；思慈爱忘劳，可谓用力矣。父母爱之，喜而不忘；父母恶之，惧而无怨；父母有过，谏而不逆。父母既殁，以哀祀之，如此之谓礼终矣。”\n乐正子春下堂而伤其足，伤瘳，数月不出，犹有忧色。门弟子问曰：“夫子伤足瘳矣，数月不出，犹有忧色，何也？”乐正子春曰：“善如尔之问也。吾闻之曾子，曾子闻诸夫子曰：‘天之所生，地之所养，人为大矣。父母全而生之，子全而归之，可谓孝矣；不亏其体，可谓全矣。’故君子蹞步之不敢忘也。今予忘夫孝之道矣，予是以有忧色。”故君子一举足不敢忘父母，一出言不敢忘父母。一举足不敢忘父母，故道而不径，舟而不游，不敢以先父母之遗体行殆也。一出言不敢忘父母，是故恶言不出于口，忿言不及于己。然后不辱其身，不忧其亲，则可谓孝矣。”\n草木以时伐焉，禽兽以时杀焉。夫子曰：“伐一木，杀一兽，不以其时，非孝也。”\n单居离问于曾子曰：“事父母有道乎？”曾子曰：“有。爱而敬。父母之行，若中道则从，若不中道则谏，谏而不用，行之如由己。从而不谏，非孝也；谏而不从，亦非孝也。孝子之谏，达善而不敢争辨。争辨者，乱之所由兴也。由己为无咎则宁，由己为贤人则乱。孝子无私乐，父母所忧、忧之，父母所乐、乐之。孝子唯巧变，故父母安之。若夫坐如尸，立如齐，弗讯不言，言必齐色，此成人之善者也，未得为人子之道也。”\n单居离问曰：“事兄有道乎？”曾子曰：“有。尊事之以为己望也，兄事之不遗其言。兄之行若中道，则兄事之；兄之行若不中道，则养之。养之内，不养于外，则是越之也；养之外，不养于内，则是䟽之也；是故君子内外养之也。”\n单居离问曰：“使弟有道乎？”曾子曰：“有。嘉事不失时也。弟之行若中道，则正以使之；弟之行若不中道，则兄事之。诎事兄之道，若不可，然后舍之矣。”\n曾子曰：“夫礼，大之由也，不与小之自也。饮食以齿，力事不让，辱事不齿，执觞觚杯豆而不醉，和歌而不哀。夫弟者，不衡坐，不苟越，不干逆色，趋翔周旋，俛仰从命，不见于颜色，未成于弟也。”\n曾子曰：“夫行也者，行礼之谓也。夫礼，贵者敬焉，老者孝焉，幼者慈焉，少者友焉，贱者惠焉。此礼也，行之则行也，立之则义也。今之所谓行者，犯其上，危其下，衡道而强立之，天下无道故，若天下有道，则有司之所求也。\n故君子不贵兴道之士，而贵有耻之士也。若由富贵兴道者与贫贱，吾恐其或失也；若由贫贱兴道者与富贵，吾恐其羸骄也。夫有耻之士，富而不以道，则耻之；贫而不以道，则耻之。\n弟子无曰‘不我知也’。鄙夫鄙妇相会于廧阴，可谓密矣，明日则或扬其言矣。故士执仁与义而不闻，行之未笃故也，胡为其莫之闻也。杀六畜不当、及亲，吾信之矣；使民不时、失国，吾信之矣。\n蓬生麻中，不扶自直；白沙在泥，与之皆黑。是故人之相与也，譬如舟车然，相济达也。己先则援之，彼先则推之。是故人非人不济，马非马不走，土非土不高，水非水不流。\n君子之为弟也，行则为人负，无席则寝其趾，使之为夫人则否。近市无贾，在田无野，行无据旅，苟若此，则夫杖可因笃焉。\n富以苟，不如贫以誉，生以辱，不如死以荣。辱可避，避之而已矣；及其不可避也，君子视死若归。父母之雠，不与同生；兄弟之雠，不与聚国；朋友之雠，不与聚乡；族人之雠，不与聚邻。良贾深藏如虚，君子有盛教如无。”\n弟子问于曾子曰：“夫士何如则可以为达矣？”曾子曰：“不能则学，疑则问，欲行则比贤，虽有险道，循行达矣。今之弟子，病下人不知事贤，耻不知而又不问，欲作则其知不足，是以惑暗，惑暗终其世而已矣，是谓穷民也。”\n曾子门弟子或将之晋，曰：“吾无知焉。”曾子曰：“何必然！往矣。有知焉谓之友，无知焉谓之主。且夫君子执仁立志，先行后言，千里之外，皆为兄弟。苟是之不为，则虽汝亲，庸孰能亲汝乎！”\n曾子曰：君子进则能达，退则能静。岂贵其能达哉？贵其有功也；岂贵其能静哉？贵其能守也。夫唯进之何功？退之何守？是故君子进退有二观焉。故君子进则能益上之誉，而损下之忧；不得志，不安贵位，不博厚禄，负耜而行道，冻饿而守仁，则君子之义也。其功守之义，有知之，则愿也；莫之知，苟吾自知也。\n曾子曰：天下有道，则君子䜣然以交同；天下无道，则衡言不革。诸侯不听，则不干其土；听而不贤，则不践其朝。是以君子不犯禁而入，入境及郊，问禁请命，不避患而出危邑，则秉德之士不谄矣。\n曾子疾病，曾元抑首，曾华抱足。曾子曰：“微乎！吾无夫颜氏之言，吾何以语汝哉！然而君子之务，尽有之矣。夫华繁而实寡者，天也；言多而行寡者，人也。鹰鶽以山为卑，而曾巢其上，鱼鳖鼋鼍以渊为浅，而蹶穴其中，卒其所以得之者，饵也。是故君子苟能无以利害义，则辱何由至哉！\n与君子游，苾乎如入兰芷之室，久而不闻其香，则与之化矣；与小人游，膱乎如入鲍鱼之次，久而不闻其臭，则与之化矣。是故君子慎其所去就。\n与君子游，如长日加益，而不自知也；与小人游，如履薄冰，每履而下，几何而不陷乎哉！吾不见好学盛而不衰者矣，吾不见好教如食疾子矣，吾不见日省而月考之其友者矣，吾不见孜孜而与来而改者矣。”\n单居离问于曾子曰：“天员而地方者，诚有之乎？”曾子曰：“离！而闻之云乎？”\n单居离曰：“弟子不察，此以敢问也。”曾子曰：“天之所生上首，地之所生下首。上首之谓员，下首之谓方。如诚天圆而地方，则是四角之不揜也。且来，吾语汝。参尝闻之夫子曰：天道曰圆，地道曰方，方曰幽而圆曰明。明者，吐气者也，是故外景；幽者，含气者也，是故内景。故火日外景，而金水内景。吐气者施，而含气者化，是以阳施而阴化也。阳之精气曰神，阴之精气曰灵。神灵者，品物之本也，而礼乐仁义之祖也，而善否治乱所由兴作也。阴阳之气各从其所，则静矣，偏则风，俱则靁，交则电，乱则雾，和则雨。阳气胜则散为雨露，阴气胜则凝为霜雪。阳之专气为雹，阴之专气为霰，霰雹者，一气之化也。\n卫将军文子问于子赣曰：“吾闻夫子之施教也，先以《诗》，世道者孝悌，说之以义而观诸体，成之以文德。盖受教者七十有馀人，闻之孰为贤也？”子贡对，辞以不知。\n文子曰：“吾子学焉，何谓不知也？”子贡对曰：“贤人无妄，知贤则难。故君子曰：‘智莫难于知人’，此以难也。”\n文子曰：“若夫知贤，人莫不难。吾子亲游焉，是以敢问也。”子贡对曰：“夫子之门人，盖三千就焉。赐有逮及焉，有未及焉，不得辩知也。”\n文子曰：“吾子之所及者，请问其行也。”子贡对曰：“夙兴夜寐，讽诵崇礼，行不贰过，称言不苟，是颜回之行也。孔子说之以《诗》，《诗》云：‘媚兹一人，应侯顺德。永言孝思，孝思惟则。’故回一逢有德之君，世受显命，不失厥名，以御于天子以申之。\n在贫如客，使其臣如借，不迁怒，不探怨，不录旧罪，是冉雍之行也。孔子曰：‘有土君子，有众使也，有刑用也，然后怒；匹夫之怒，惟以亡其身。’《诗》云：‘靡不有初，鲜克有终’，以告之。\n不畏强御，不侮矜寡，其言曰性，都其富哉，任其戎，是仲由之行也。夫子和之以文曰：《诗》云：‘受小共大共，为下国恂蒙。何天之宠，傅奏其勇。’夫强乎武哉，文不胜其质。\n恭老恤孤，不忘宾旅，好学省物而勤，是冉求之行也。孔子因而语之曰：‘好学则智，恤孤则惠，恭老则近礼，克笃恭以天下。’其称之也，曰：‘宜为国老。’\n志通而好礼，摈相两君之事，笃雅其有礼节也，是公西赤之行也。孔子曰：‘礼经三百，可勉能也；威仪三千，则难也。’公西赤问曰：‘何谓也？’孔子曰：‘貌以摈礼，礼以摈辞，是之谓也。主人闻之以成。’孔子之语人也，曰：‘当宾客之事则通矣。’谓门人曰：‘二三子欲学宾客之礼者，于赤也。’\n满而不满，实如虚，通之如不及，先生难之，博无不学，其貌恭，其德敦，其言于人也无所不信，其骄大人也常以皓皓，是以眉寿，是曾参之行也。孔子曰：‘孝，德之始也；弟，德之序也；信，德之厚也；忠，德之正也。参也中夫四德者矣哉！’以此称之也。\n业功不伐，贵位不善，不侮可侮，不佚可佚，不敖无告，是颛孙师之行也。孔子言之曰：‘其不伐，则犹可能也，其不弊百姓者，则仁也。《诗》云：“恺悌君子，民之父母。”’夫子以其仁为大也。\n学以深，厉以断，送迎必敬，上友下交，银手如断，是卜商之行也。孔子曰：‘《诗》云：“式夷式已，无小人殆。”而商也，其可谓不险也。’\n贵之不喜，贱之不怒，苟于民利矣，廉于行己，其事上也，以佐其下，是澹台灭明之行也。孔子曰：‘独贵独富，君子耻之，夫也中之矣。’\n先成其虑，及事而用之，是故不忘，是言偃之行也。孔子曰：‘欲能则学，欲知则问，欲善则详，欲给则豫，当是如偃也得之矣。’\n自见孔子，入户未尝越屦，往来过人不履影，开蛰不杀，方长不折，执亲之丧，未尝见齿，是高柴之行也。孔子曰：‘高柴执亲之丧，则难能也；开蛰不杀，则顺天道也；方长不折，则恕也。恕则仁也，汤恭以恕，是以日跻也。’\n子贡既与卫将军文子言，适鲁，见孔子曰：“卫将军问二三子之行于赐也，不一而三焉，赐也辞不获命，以所见者对矣，未知中否，请尝以告。”孔子曰：“言之。”子贡以其质告。孔子既闻之，笑曰：“赐！汝伟为知人，赐！”子贡对曰：“赐也焉能知人，此赐之所亲覩也。”孔子曰：“是女所亲覩也。吾语女耳之所未闻，目之所未见，思之所未至，智之所未及者乎？”子贡曰：“赐则愿得闻之也。”\n孔子曰：“不克不忌，不念旧恶，盖伯夷、叔齐之行也。晋平公问于祁徯曰：‘羊舌大夫，晋国之良大夫也。其行如何？’祁徯对，辞曰：‘不知也。’公曰：‘吾闻女少长乎其所，女其阉知之。’祁徯对曰：‘其幼也恭而逊，耻而不使其过宿也。其为侯大夫也悉善而谦，其端也。其为公车尉也信而好直，其功也。至于其为和容也，温良而好礼，博闻而时出，其志也。’公曰：‘向者问女，女何曰弗知也？’祁徯对曰：‘每位改变，未知所止，是以不知。’盖羊舌大夫之行也。畏天而敬人，服义而行信，孝乎父而恭于兄，好从善而斅往，盖赵文子之行也。其事君也，不敢爱其死，然亦不亡其身，谋其身不遗其友，君陈则进，不陈则行而退，盖随武子之行也。其为人之渊泉也，多闻而难诞也，不内辞，足以没世，国家有道，其言足以生，国家无道，其默足以容，盖桐提伯华之行也。外宽而内直，自设于隐栝之中，直己而不直人，以善存，亡汲汲，盖蘧伯玉之行也。孝子慈幼，允德禀义，约货去怨，盖柳下惠之行也。其言曰：‘君虽不量于其臣，臣不可以不量于其君。是故君择臣而使之，臣择君而事之，有道顺命，无道横命。’晏平仲之行也。德恭而行信，终日言，不在尤之内，，贫而乐也，盖老莱子之行也。易行以俟天命，居下位而不援其上，观于四方也，不忘其亲，苟思其亲，不尽其乐，以不能学为己终身之忧，盖介山子推之行也。”\n宰我问于孔子曰：“昔者予闻诸荣伊令，黄帝三百年。请问黄帝者人邪？抑非人邪？何以至于三百年乎？”孔子曰：“予！禹、汤、文、武、成王、周公、可胜观邪！夫黄帝尚矣，女何以为？先生难言之。”\n宰我曰：“上世之传，隐微之说，卒业之辨，暗忽之意，非君子之道也，则予之问也固矣。”孔子曰：“黄帝，少典之子也，曰轩辕。生而神灵，弱而能言，幼而彗齐，长而敦敏，成而聪明。治五气，设五量，抚万民，度四方，教熊罴貔豹虎，以与赤帝战于版泉之野。三战，然后得行其志。黄帝黼黻，衣大带，黼裳，乘龙扆云，以顺天地之纪，幽明之故，死生之说，存亡之难。时播百谷屮木，故教化淳鸟兽昆䖝，历离日月星辰，极畋土石金玉，劳心力耳目，节用水火材物。生而民得其利百年，死而民畏其神百年，亡而民用其教百年，故曰三百年。”\n宰我请问帝颛顼。孔子曰：“五帝用记，三王用度，女欲一日辨闻古昔之说，躁哉予也！”\n宰我曰：“昔者，予也闻诸夫子曰：‘小子无有宿问。’”孔子曰：“颛顼，黄帝之孙，昌意之子也，曰高阳。洪渊以有谋，䟽通而知事，养材以任地，履时以象天，依鬼神以制义，治气以教民，洁诚以祭祀。乘龙而至四海，北至于幽陵，南至于交趾，西济于流沙，东至于蟠木。动静之物，大小之神，日月所照，莫不祗属。”\n宰我曰：“请问帝喾。”孔子曰：“玄嚣之孙，蟜极之子也，曰高辛。生而神灵，自言其名。博施利物，不于其身。聪以知远，明以察微。顺天之义，知民之急。仁而威，惠而信，修身而天下服。取地之财而节用之，抚教万民而利诲之，历日月而迎送之，明鬼神而敬事之。其色郁郁，其德嶷嶷。其动也时，其服也士。春夏乘龙，秋冬乘马，黄黼黻衣，执中而获天下，日月所照，风雨所至，莫不从顺。”\n宰我曰：“请问帝尧。”孔子曰：“高辛之子也，曰放勳。其仁如天，其知如神，就之如日，望之如云。富而不骄，贵而不豫。黄黼黻衣，丹车白马，伯夷主礼，龙、夔教舞，举舜、彭祖而任之，四时先民治之。流共工于幽州，以变北狄；放驩兜于崇山，以变南蛮；杀三苗于三危，以变西戎；殛鲧于羽山，以变东夷。其言不貣，其德不回，四海之内，舟舆所至，莫不说夷。”\n宰我曰：“请问帝舜。”孔子曰：“蟜牛之孙，瞽叟之子也，曰重华。好学孝友，闻于四海，陶家事亲，宽裕温良，教敦而知时，畏天而知时，畏天而爱民，恤远而亲亲。承受大命，依于倪皇。叡明通知，为天下王：使禹傅土，主明山川，以利于民；使后稷播种，务勤嘉谷，以作饮食；羲和掌历，敬授民时；使益行火，以辟山莱；伯夷主礼，以节天下；夔作乐，以歌籥舞，和以锺鼓；皋陶作士，忠信䟽通，知民之情；契作司徒，教民孝友，敬政率经。其言不惑，其德不慝，举贤而天下平。南抚交阯、大教，西鲜支、渠庾、氐、羗，北山戎、发、息慎，东长夷、鸟夷羽民。舜之少也，恶顇劳苦，二十以孝闻乎天下，三十在位，嗣帝所，五十乃死，葬于苍梧之野。”\n宰我曰：“请问禹。”孔子曰：“高阳之孙，鲧之子也，曰文命。敏给克济，其德不回，其仁可亲，其言可信；声为律，身为度，称以出；亹亹穆穆，为纲为纪。巡九州，通九道，陂九泽，度九山。为神主，为民父母，左准绳，右规矩，履四时，据四海，平九州，戴九天，明耳目，治天下。举皋陶与益以赞其身，举干戈以征不享不道无道之民，四海之内，舟车所至，莫不宾服。”\n孔子曰：“予！大者如说，民说至矣。予也非其人也。”宰我曰：“予也不足，诚也，敬承命矣！”\n他日，宰我以语人。有为道诸孔子之所，孔子曰：“吾欲以颜色取人，于灭明邪改之。吾欲以语言取人，于予邪改之。吾欲以容貌取人，于师邪改之。”宰我闻之，惧，不敢见。\n孔子曰：“吾尝终日思矣，不如须臾之所学也；吾尝跂而望矣，不如升高之博见也。”升高而招，非臂加长也，而见者远；顺风而呼，非声加疾也，而闻者著。假车马者，非利足也，而致千里；假舟楫者，非能水也，而绝江海。君子之性非异也，善假于物也。\n孔子曰：野哉！君子不可以不学。见人不可以不饰，不饰无貌，无貌不敬，不敬无礼，无礼不立。夫远而有光者，饰也；近而逾明者，学也。譬之如洿邪，水潦属焉，莞蒲生焉，从上观之，谁知其非源泉也。\n子贡曰：“君子见大川必观，何也？”孔子曰：“夫水者，君子比德焉。偏与之而无私，似德；所及者生，所不及者死，似仁；其流行痺下倨句，皆循其理，似义；其赴百仞之溪，不疑，似勇；浅者流行，深渊不测，似智；弱约危通，似察；受恶不让，似贞；苞裹不清以入，鲜洁以出，似善化；必出，量必平，似正；盈不求概，似厉；折必以东西，似意；是以见大川必观焉。”\n子张问入官于孔子，孔子曰：“安身取誉为难也。”子张曰：“安身取誉如何？”\n孔子曰：“有善勿专，教不能勿搢，已过勿发，失言勿踦，不善辞勿遂，行事勿留。君子入官，自行此六路者，则身安誉至而政从矣。\n且夫忿数者，狱之所由生也；距谏者，虑之所以塞也；慢易者，礼之所以失也；堕怠者，时之所以后也；奢侈者，财之所以不足也；专者，事之所以不成也；历者，狱之所由生也。君子入官，除此七路者，则身安誉至而政从矣。\n故君子南面临官，大城而公治之，精知而略行之，合是忠信，考是大伦，存是美恶，而进是利，而除是害，而无求其报焉，而民情可得也。故临之无抗民之志，胜之无犯民之言，量之无狡民之辞，养之无扰于时，爱之勿宽于刑，言此则身安誉至而民自得也。\n故君子南面临官，所见迩，故明不可弊也；所求迩，故不劳而得也；所以治者约，故不用众而誉至也。法象在内，故法不远，而源泉不竭。故天下积也，而木不寡短长，人得其量，故治而不乱。故六者贯乎心，藏乎志，形乎色，发乎声，若此则身安而誉至，而民自得也。\n故君子南面临官，不治则乱至，乱至则争，争之至又反于乱。是故宽裕以容其民，慈爱以优柔之，而民自得也已。故躬行者，政之始也；调悦者，情之道也。善政行易，则民不怨，言调说和，则民不辨法，仁在身则民显以佚之也。财利之生征矣，贪以不得；善政必简矣，苟以乱之；善言必听矣，详以失之；规谏日至，烦以不听矣。言之善者，在所日闻；行之善者，在所能为。故上者，民之仪也；有司执政，民之表也；迩臣便辟者，群臣仆之伦也。故仪不正则民失誓，表弊则百姓乱，迩臣便辟不正廉，而群臣服污矣。故不可不慎乎三伦矣。故君子修身，反道察说，而迩道之服存焉。是故夫工女必自择丝麻，良工必自择赍材，贤君必自择左右。是故佚诸取人，劳于治事；劳于取人，佚于治事。故君子欲誉，则谨其所便；欲名，则谨于左右。故上者辟如缘木者，务高而畏下者滋甚。六马之离，必于四面之衢；民之离道，必于上之佚政也。故上者尊严而危，百姓者卑贱而神，民而爱之则存，恶之则亡也。\n故君子南面临官，贵而不骄，富而能恭，有本能图末，修业居久而谭，情迩而畅乎远，察一而关于多，一物治而万物不乱者，以身为本者也。故君子莅民，不可以不知民之性，达诸民之情，既知其以生有习，然后民特从命也。故世举则民亲之，政均则民无怨。故君子莅民，不临以高，不道以远，不责民之所不能。今临之以明王之成功，不因其情，则民严而不迎也；道以数年之业，不因其力，则民疾，疾则辟矣。故古者冕而前旒，所以蔽明也；统絖塞耳，所以弇聪也。故水至清则无鱼，人至察则无徒。\n故枉而直之，使自得之；优而柔之，使自求之；揆而度之，使自索之。民有小罪，必以其善以赦其过，如死使之生，其善也。是以上下亲而不离。故惠者，政之始也。政不正，则民不可教也；不习，则民不可使也。故君子欲言之见信也者，莫若先虚其内也；欲政之速行也者，莫若以身先之也；欲民之速服也者，莫若以道御之也。故不先以身，虽行必邻也；不以道御之，虽服必强矣；故非忠信，则无可以取亲于百姓矣；外内不相应，则无可以取信者矣。四者、治民之统也。”\n公曰：“千乘之国，受命于天子，通其四疆，教其书社，修其濯庙，建其宗主，设其四佐，列其五官，处其朝市，为仁如何？”子曰：“不仁，国不化。”\n公曰：“何如之谓仁？”子曰：“不淫于色。”\n子曰：“立妃设如太庙然，乃中治，中治不相陵，不相陵斯庶嫔遧，遧则事上静，静斯洁，信在中。朝大夫必慎以恭，出会谋事必敬以慎，言长幼小大必中度。此国家之所以崇也。\n立子设宗社，宗社先示威，威明显见，辨爵集德，是以母弟官子咸有臣志，莫敢援于外，大夫中妇私谒不行，此所以使五官治，执事政也。夫政以教百姓，百姓齐以嘉善，故蛊佞不生，此之谓良民。国有道则民昌，此国家之所以大遂也。\n卿设如大门，大门显美，小大尊卑中度，开明闭幽，内禄出灾，以顺天道，近者闲焉，远者稽焉。君发禁，宰而行之以时，通于地，散布于小，理天之灾祥，地宝丰省，及民共飨其禄，共任其灾，此国家之所以和也。\n国有四辅，辅，卿也。卿设如四体，毋易事，毋假名，毋重食。凡事尚贤，进能使知，事爵不世，能之不愆。凡民戴名，以能食力，以时成，以事立。此所以使民让也。民咸孝弟而安让，此以怨省而乱不作也，此国之所以长也。\n下无用，则国家富；上有义，则国家治；长有礼，则民不争；立有神，则国家敬；兼而爱之，则民无怨心；以为无命，则民不偷。昔者先王立此六者而树之德，此国家之所以茂也。\n设其四佐而官之。司徒典春，以教民之不时、不若、不令。成长幼老疾孤寡，以时通于四疆。有阖而不通，有烦而不治，则民不乐生，不利衣食。凡民之藏贮以及山川之神明加于民者，发国功谋，斋戒必敬，会时必节。日、历、巫、祝，执伎以守官，俟命而作，祈王年，祷民命及畜谷、蜚征、庶虞百草。方春三月，缓施生育，动作百物，于时有事，享于皇祖皇考，朝孤子八人，以成春事。\n司马司夏，以教士车甲。凡士执伎论功，修四卫，强股肱，质射御，才武聪慧，治众长卒，所以为仪缀于国。出可以为率，诱于军旅，四方诸侯之游士，国中贤馀、秀兴阅焉。方夏三月，养长秀，蕃庶物，于时有事，享于皇祖皇考，爵士之有庆者七人，以成夏事。\n司寇司秋，以听狱讼，治民之烦乱，执权变民中。凡民之不刑，崩本以要间，作起不敬，以欺惑憧愚。作于财贿、六畜、五谷曰盗；诱居室家有君子曰义；子女专曰𡝩；饰五兵及木石曰贼；以中情出，小曰间，大曰讲；利辤以乱属曰谗；以财投长曰贷。凡犯天子之禁，陈刑制辟，以追国民之不率上教者。夫是故一家三夫，道行三人，饮食，哀乐平，无狱。方秋三月，收敛以时，于时有事，尝新于皇祖皇考，食农夫九人，以成秋事。\n司空司冬，以制度制地事。准揆山林，规表衍沃，畜水行衰濯浸，以节四时之事。治地远近，以任民力，以节民食。太古食壮之食，攻老之事。”\n公曰：“功事不少而糇粮不多乎？”\n子曰：“太古之民，秀长以寿者，食也；在今之民，羸丑以胔者，事也。太古无游民，食节事时，民各安其居，乐其宫室，服事信上，上下交信，地移民在。今之世上治不平，民治不和，百姓不安其居，不乐其宫，老疾用财，壮狡用力，于兹民游，薄事贪食，于兹民忧。\n古者殷书为成男成女名属，升于公门，此以气食得节，作事得时，劝有功，夏服君事不及暍，冬服君事不及冻，是故年谷不成，天之饥馑，道无殣者。在今之世，男女属散，名不升于公门，此以气食不节，作事不成，天之饥馑，于时委民，不得以疾死。\n是故立民之居，必于中国之休地。因寒暑之和，六畜育焉，五谷宜焉。辨轻重，制刚柔，和五味，以节食时事。\n东辟之民曰夷，精以侥，至于大远，有不火食者矣。南辟之民曰蛮，信以朴，至于大远，有不火食者矣。西辟之民曰戎，劲以刚，至于大远，有不火食者矣。北辟之民曰狄，肥以戾，至于大远，有不火食者矣。及中国之民，曰五方之民，有安民，和味，咸有实用利器，知通之，信令之。\n及量地度居，邑有城郭，立朝市，地以度邑，以度民，以观安危。距封后利，先虑久固，依固可守，为奥可久，能节四时之事，霜露时降。方冬三月，草木落，庶虞藏，五谷必入于仓，于时有事，蒸于皇祖皇考，息国老六人，以成冬事。民咸知孤寡之必不末也，咸知有大功之必进等也，咸知用劳力之必以时息也，推而内之水火，入也弗之顾矣；而况有强适在前，有君长正之者乎！”公曰：“善哉！”\n公曰：“四代之政刑，论其明者，可以为法乎？”子曰：“何哉！四代之政刑皆可法也。”\n公曰：“以我行之，其可乎？”子曰：“否，不可。臣愿君之立知而以观闻也。四代之政刑，君若用之，则缓急将有所不节，不节，君将约之；约之，卒将弃法；弃法，是无以为国家也。”\n公曰：“巧匠辅绳而斲，胡为其弃法也？”子曰：“心未之度，习未之狎，此以数踰而弃法也。夫规矩准绳钧衡，此昔者先王之所以为天下也。小以及大，近以知远。今日行之，可以知古，可以察今，其此耶！水火金木土谷，此谓六府，废一不可，进一不可，民并用之。今日行之，可以知古，可以察今，其此耶！昔夏商之未兴也，伯夷谓此二帝之眇。”\n公曰：“长国治民恒干，论政之大体以教民辨，历大道以时地性，兴民之阳德以教民事，上服周室之典以顺事天子，修政勤礼以交诸侯，大节无废，小眇其后乎？”子曰：“否，不可后也。《诗》云‘东有开明’，于时鸡三号以兴，庶虞动，蜚征作。啬民执功，百草咸淳，地倾水流之。是以天子盛服朝日于东堂，以教敬示威于天下也。是以祭祀昭有神明，燕食昭有慈爱，宗庙之事昭有义，率礼朝廷，昭有五官，无废甲冑之戒，昭果毅以听，天子曰崩，诸侯曰薨，大夫曰卒，士曰不禄，庶人曰死，昭哀。哀爱无失节，是以父慈子孝，兄爱弟敬。此昔先王之所先施于民也。君而后此，则为国家失本矣。”\n公曰：“善哉！子察教我也。”子曰：“乡也君之言善，执国之节也。君先眇而后善中备，以君之言，可以知古，可以察今，奂然而兴，民壹始。”\n公曰：“道耶？”子曰：“道也。”\n公曰：“吾未能知人，未能取人。”子曰：“君何为不观器视才。”\n公曰：“视可明乎？”子曰：“可以表仪。”\n公曰：“愿学之。”子曰：“平原大薮，瞻其草之高豊茂者，必有怪鸟兽居之。且草可财也，如艾而夷之，其地必宜五谷。高山多林，必有怪虎豹蕃孕焉；深渊大川必有蛟龙焉。民亦如之，君察之此，可以见器见才矣。”\n公曰：“吾犹未也。”子曰：“群然，戚然，颐然，睪然，踖然，柱然，抽然，首然，佥然，湛然，渊渊然，淑淑然，齐齐然，节节然，穆穆然，皇皇然。见才色修声不视闻，怪物怪命不改志，舌不更气，君见之举也。得之取也，有事事也。事必与食，食必与位，无相越踰。昔虞舜以天德嗣尧，取相十有六人如此。”\n公曰：“请问图德何尚？”子曰：“圣，知之华也。知，仁之实也。仁，信之器也。信，义之重也。义，利之本也。委利生孽。”\n公曰：“嘻，言之至也。道天地以民辅之，圣人何尚？”子曰：“有天德，有地德，有人德，此谓三德。三德率行，乃有阴阳，阳曰德，阴曰刑。”\n公曰：“善哉！再闻此矣。阳德何出？”子曰：“阳德出礼，礼出刑，刑出虑，虑则节事于近，而扬声于远。”\n公曰：“善哉！载事何以？”子曰：“德以监位，位以充局，局以观功，功以养民，民于此乎上。”\n公曰：“禄不可后乎？”子曰：“食为味，味为气，气为志，发志为言，发言定名，名以出信，信载义而行之，禄不可后也。”\n公曰：“所谓民与天地相参者，何谓也？”子曰：“天道以视，地道以履，人道以稽。废一曰失统，恐不长飨国。”\n公愀然其色。子曰：“君藏玉，惟慎用之，虽慎敬而勿爱。民亦如之。执事无貣，五官有差，喜无并爱，卑无加尊，浅无测深，小无招大，此谓枢机。枢机宾荐不蒙。昔舜征荐此道于尧，尧亲用之，不乱上下。”\n公曰：“请问民征。”子曰：“无以为也，难行。”\n公曰：“愿学之，几必能。”子曰：“贪于味不让，妨于政；愿富不久，妨于政；慕宠假贵，妨于政；治民恶众，妨于政；为父不慈，妨于政；为子不孝，妨于政；大纵耳目，妨于政；好色失志，妨于政；好见小利，妨于政；变徙无节，挠弱不立，妨于政；刚毅犯神，妨于政；鬼神过节，妨于政。幼勿与众，克勿与比，依勿与谋，放勿与游，徼勿与事。臣闻之弗庆，非事君也。君闻之弗用，以乱厥德，臣将庆其简者。盖人有可知者焉：貌色声众有美焉，必有美质在其中者矣；貌色声众有恶焉，必有恶质在其中者矣。此者，伯夷之所后出也。”\n子曰：“伯夷建国建政，修国修政。”公曰：“善哉！”\n公曰：“昔有虞戴德何以？深虑何及？高举安取？”子曰：“君以闻之，唯丘无以更也。君之闻如未成也，黄帝慕修之曰明。法于天明，开施教于民，行此，以上明于天化也，物必起，是故民命而弗改也。”\n公曰：“善哉！以天教于民，可以班乎？”子曰：“可哉！虽可而弗由，此以上知所以行斧钺也。父之于子，天也；君之于臣，天也。有子不事父，有臣不事君，是非反天而到行耶？故有子不事父，不顺；有臣不事君，必刃。顺天作刑，地生庶物。是故圣人之教于民也，率天如祖地，能用民德，是以高举不过天，深虑不过地，质知而好仁，能用民力。此以三常之礼明，而名不蹇。礼失则坏，名失则惛。\n是故上古不讳，正天名也。天子之官四通，正地事也。天子御珽，诸侯御荼，大夫服笏，正民德也。敛此三者而一举之，戴天履地，以顺民事。天子告朔于诸侯，率天道而敬行之，以示威于天下也。诸侯内贡于天子，率名斅地实也。是以不至必诛。诸侯相见，卿为介，以其教士毕行，使仁守，会朝于天子。天子以岁二月，为坛于东郊，建五色，设五兵，具五味，陈六律，品奏五声，听明教。置离，抗大侯，规鹄，坚物。九卿佐三公，三公佐天子。天子践位，诸侯各以其属就位，乃升诸侯、诸侯之教士。教士执弓挟矢，揖让而升，履物以射，其心志端，色容正，时以斅伎。时有庆以地，不时有让以地。天下之有道也，有天子存；国之有道也，君得其正；家之不乱也，有仁父存。\n是故圣人之教于民也，以其近而见者，稽其远而明者。天事曰明，地事曰昌，人事曰乐，比两以庆。违此三者，谓之愚民，愚民曰奸，奸必诛。是以天下平而国家治，民亦无贷，居小不约，居大则治，众则集，寡则缪，祀则得福，以征则服，此唯官民之上德也。”\n公曰：“三代之相授，必更制典物，道乎？”子曰：“否。猷德保。保惛乎前，以小继大，变民示也。”\n公曰：“善哉！子之察教我也。”子曰：“丘于君唯无言，言必尽，于他人则否。”\n公曰：“教他人则如何？”子曰：“否。丘则不能。昔商老彭及仲傀，政之教大夫，官之教士，技之教庶人，扬则抑，抑则扬，缀以德行，不任以言。庶人以言，犹以夏后氏之袝怀袍褐也，行不越境。”\n公曰：“善哉！我则问政，子事教我。”子曰：“君问已参黄帝之制，制之大礼也。”\n公曰：“先圣之道，斯为美乎？”子曰：“斯为美。虽有美者，必偏。属于斯，昭天之福，迎之以祥；作地之福，制之以昌；兴民之德，守之以长。”公曰：“善哉！”\n公曰：“诰志无荒，以会民义，斋戒必敬，会时必节，牺牲必全，齐盛必洁，上下禋祀，外内无失节，其可以省怨远灾乎？”子曰：“丘未知其可以省怨也。”\n公曰：“然则何以事神？”子曰：“以礼会时。夫民见其礼，则上下援，援则乐，乐斯毋忧，以此怨省而乱不作也。夫礼会其四时，四孟、四季，五牲、五谷，顺至必时其节也，丘未知其可以为远灾也。”\n公曰：“然则为此何以？”子曰：“知仁合则天地成，天地成则庶物时，庶物时则民财敬，民财敬以时作，时作则节事，节事以动众，动众则有极，有极以使民则劝，劝则有功，有功则无怨，无怨则嗣世久，世久唯圣人。是故政以胜众，非以陵众；众以胜事，非以伤事；事以靖民，非以征民：故地广而民众，非以为灾，长之禄也。\n丘闻周太史曰：‘政不率天，亦不由人，则凡事易坏而难成。’虞史伯夷曰：‘明，孟也。幽，幼也。明幽，雌雄也。雌雄迭兴，而顺至正之统也。’日归于西，起明于东；月归于东，起明于西。虞夏之历，正建于孟春，于时冰泮发蛰，百草权舆，瑞雉无释。物乃岁俱，生于东，以顺四时，卒于冬分。于时鸡三号，平明。载于青色，抚十二月节，卒于丑。日月成岁历，再闰以顺天道，此谓岁虞汁月。天曰作明，曰与维天是戴；地曰作昌，曰与惟地是事；人曰作乐，曰与惟民是嬉。民之动能，不远厥事；民之悲色，不远厥德。此谓表里时合，物之所生，而蕃昌之道如此。\n天生物，地养物，物备兴而时用常节，曰圣人；主祭于天，曰天子。天子崩，步于四川，代于四山，卒葬曰帝。天作仁，地作富，人作治，乐治不倦，财富时节，是故圣人嗣则治。文王治以俟时；汤治以伐乱；禹治以移众，众服以立天下；尧贵以乐治时，举舜；舜治以德使力。在国统民如恕，在家抚官而国，安之勿变，劝之勿沮，民咸废恶如进良，上诱善而行罚，百姓尽于仁而遂安之，此古之明制之治天下也。\n仁者为圣贵次，力次，美次，射御次，古之治天下者必圣人。圣人有国，则日月不食，星辰不孛，海不运，河不满溢，川泽不竭，山不崩解，陵不施，川浴不处，深渊不涸。于时龙至不闭，凤降忘翼，鸷兽忘攫，爪鸟忘距，蜂虿不螫婴儿，蟁蝱不食夭驹，雒出服，河出图。自上世以来，莫不降仁。国家之昌，国家之臧，信仁。是故不赏不罚，如民咸尽力，车不建戈，远迩咸服，胤使来往，地宾毕极，无怨无恶，率惟懿德。此无空礼，无空名，贤人并忧，残毒以时省，举良良，举善善，恤民使仁，日斅仁宾也。”\n公曰：“寡人欲学小辨，以观于政，其可乎？”子曰：“否，不可。社稷之主爱日，日不可得，学不可以小辨，是故昔者先王学齐大道，以观于政。天子学乐辨风，制礼以行政；诸侯学礼辨官，政以行事，以尊事天子；大夫学德别义，矜行以事君；士学顺辨言，致命以遂志；庶人听长辨禁，农以行力。如此犹恐不济，奈何其小辨乎？”\n公曰：“不辨则何以为政？”子曰：“辨而不小。夫小辨破言，小言破义，小义破道。道小不通，通道必简。是故循弦以观于乐，足以辨风矣；《尔雅》以观于古，足以辨言矣；传言以象，反舌皆至，可谓简矣。夫道不简则不行，不行则不乐。夫亦固十祺之变，由不可既也，而况天下之言乎！”\n公曰：“然则吾何学而可？”子曰：“礼乐而力，忠信其君，其习可乎？”\n公曰：“多与我言忠信，而不可以入患。”子曰：“毋乃既明忠信之备，而口倦其君，则不可而有；明忠信之备，而又能行之，则可立待也。君朝而行忠信，百官承事，忠满于中而发于外，刑于民而放于四海，天下其孰能患之？”\n公曰：“请学忠信之备。”子曰：“唯社稷之主，实知忠信。若丘也，缀学之徒，安知忠信？”\n公曰：“非吾子问之而焉也？”子三辞，将对，公曰：“强避。”\n子曰：“强侍。丘闻大道不隐，丘言之，君发之于朝，行之于国，一国之人莫不知，何一之强辟？丘闻之，忠有九知：知忠必知中，知中必知恕，知恕必知外，知外必知德，知德必知政，知政必知官，知官必知事，知事必知患，知患必知备。若动而无备，患而弗知，死亡而弗知，安与知忠信？内思毕心曰知中，中以应实曰知恕，内恕外度曰知外，外内参意曰知德，德以柔政曰知政，正义辨方曰知官，官治物则曰知事，事戒不虞曰知备。毋患曰乐，乐义曰终。”\n公曰：“用兵者，其由不祥乎？”子曰：“胡为其不祥也。圣人之用兵也，以禁残止暴于天下也。及后世贪者之用兵也，以刈百姓、危国家也。”\n公曰：“古之戎兵，何世安起？”子曰：“伤害之生久矣，与民皆生。”\n公曰：“蚩尤作兵与？”子曰：“否。蚩尤，庶人之贪者也，𠬛利无义，不顾厥亲，以丧厥身。蚩尤惽慾而无猒者也，何兵之能作！蜂虿挟螫而生见害，而校以卫厥身者也。人生有喜怒，故兵之作，与民皆生，圣人利用而弥之，乱人兴之丧厥身。《诗》云：‘鱼在在藻，厥志在饵。’‘鲜民之生矣，不如死之久矣’。‘校德不塞，嗣武孙武子’。圣人爱百姓而忧海内，及后世之人，思其德必称其仁，故今之道尧、舜、禹、汤、文、武者，犹威致王今若存。夫民思其德，必称其人，朝夕祝之，升闻皇天，上神歆焉，故永其世而丰其年也。\n夏桀、商纣羸暴于天下，暴极不辜，杀戮无罪，不祥于天，粒食之民，布散厥亲；踈远国老，幼色是与，而暴慢是亲，谗贷处谷，法言法行处辟；殀替天道，逆乱四时，礼乐不行，而幼风是御；历失制，摄提失方，孟邹无纪；不告朔于诸侯，玉瑞不行，诸侯力政，不朝于天子，六蛮、四夷交伐于中国。于是降之灾，水旱臻焉，霜雪大薄，甘露不降，百草𣩙黄，五谷不升，民多夭疾，六畜𩜘𦙼，此大上之不论不议也。殀伤厥身，失坠天下。夫天之报殃于无德者，必与其民。”公惧焉，曰：“在民上者，可以无惧乎哉？”\n公曰：“今日少闲，我请言情于子。”子愀焉变色，迁席而辞曰：“君不可以言情于臣，臣请言情于君，君则不可。”\n公曰：“师之而不言情焉。其私不同。”子曰：“否。臣事君而不言情于君，则不臣；君而不言情于臣，则不君。有臣而不臣，犹可；有君而不君，民无所错手足。”\n公曰：“吾度其上下，咸通之；权其轻重，居之；准民之色，目既见之；鼓民之声，耳既闻之；动民之德，心既和之；通民之欲，兼而壹之；爱民亲贤而教不能：民庶说乎？”子曰：“说则说矣，可以为家，不可以为国。”\n公曰：“可以为家，胡为不可以为国？国之民，家之民也。”子曰：“国之民，诚家之民也。然其名异，不可同也。同名同食曰同等，唯不同等，民以知极。故天子昭百神于天地之间，以示威于天下也。诸侯修礼于封内，以事天子；大夫修官守职，以事其君；士修四卫，执技论力，以听乎大夫；庶人仰视天文，俯视地理，力时使，以听乎父母。此唯不同等，民以可治也。”\n公曰：“善哉！上与下不同乎？”子曰：“将以时同时不同。上谓之闲，下谓之多疾。君时同于民，布政也；民时同于君，服听也。上下相报而终于施。大犹已成，发其小者；远犹已成，发其近者。将行重器，先其轻者。先清而后浊者，天地也。天政曰正，地政曰生，人政曰辨。苟本正，则华英必得其节以秀孚矣。此官民之道也。”\n公曰：“善哉！请少复进焉。”子曰：“昔尧取人以状，舜取人以色，禹取人以言，汤取人以声，文王取人以度。此四代五王之取人，以治天下如此。”\n公曰：“嘻，善之不同也。”子曰：“何为其不同也？”\n公曰：“同乎？”子曰：“同。”\n公曰：“人状可知乎？”子曰：“不可知也。”\n公曰：“五王取人，各有以举之，胡为人之不可知也？”子曰：“五王取人，比而视，相而望，五王取人各以己焉，是以同状。”\n公曰：“以子相人何如？”子曰：“否。丘则不能五王取人。丘也传闻之，以委于君。丘则否能，亦又不能。”\n公曰：“我闻子之言，始蒙矣。”子曰：“由君居之，成于纯，胡为其蒙也。虽古之治天下者，岂生于异州哉！昔虞舜以天德嗣尧，布功散德制礼，朔方幽都来服，南抚交趾，出入日月，莫不率俾，西王母来献其白琯，粒食之民，昭然明视，民明教，通于四海，海外肃慎、北发、渠搜、氐、羗来服。舜有禹代兴，禹卒受命，乃迁邑姚姓于陈。作物配天，修德使力，民明教通于四海，海之外，肃慎、北发、渠搜、氐、羗来服。禹崩，十有七世，乃有末孙桀即位。桀不率先王之明德，乃荒耽于酒，淫泆于乐，德昏政乱，作宫室高台污池，土察以民为虐，粒食之民，惛焉几亡。\n乃有商履代兴。商履循礼法以观天子，天子不说，则嫌于死。成汤卒受天命，不忍天下粒食之民刈戮，不得以疾死，故乃放移夏桀，散亡其佐，乃迁姒姓于杞。发厥明德，顺民天心啬地，作物配天，制典慈民。咸合诸侯，作八政，命于总章。服禹功，以修舜绪，为副于天，粒食之民，昭然明视，民明教，通于四海，海之外，肃慎、北发、渠搜、氐、羗来服。成汤卒崩，殷德小破，二十有二世，乃有武丁即位。开先祖之府，取其明法，以为君臣上下之节，殷民更眩，近者说，远者至，粒食之民，昭然明视。武丁卒崩，殷德大破，九世，乃有末孙纣即位。纣不率先王之明德，乃上祖夏桀行，荒耽于酒，淫泆于乐，德昏政乱，作宫室高台，污池土察，以为民虐，粒食之民，忽然几亡。\n乃有周昌霸诸侯以佐之。纣不说诸侯之听于周昌，则嫌于死。乃退伐崇许魏，以客事天子。文王卒受天命，作物配天，制典慈民，用行三明，亲亲尚贤，民明教，通于四海，海之外，肃慎、北发、渠搜、氐、羗来服。君其志焉，或傒将至也。”\n公曰：“大哉！子之教我政也。列五王之德，烦烦如繁诸乎。”子曰：“君无誉臣，臣之言未尽，请尽臣之言，君如财之。”曰：“于此有功匠焉，有利器焉，有措扶焉，以时令其藏必周密，发如用之，可以知古，可以察今，可以事亲，可以事君，可用于生，又用之死，吉凶并兴，祸福相生，卒反生福，大德配天。”\n公愀然其色曰：“难立哉！”子曰：“臣愿君之立知如以观闻也。时天之气，用地之财，以生杀于民，民之死，不可以教。”\n公曰：“我行之，其可乎？”子曰：“唯此在君。君曰足，臣恐其不足。君曰不足，举其前，必举其后，举其左，必举其右。君既教矣，安能无善。”\n公吁焉其色曰：“大哉！子之教我制也。政之丰也，如木之成也。”子曰：“君知未成，言未尽也。凡草木，根鞁伤则枝叶必徧枯，偏枯是为不实，谷亦如之。上失政大，及小人畜谷。”\n公曰：“所谓失政者，若夏商之谓乎？”子曰：“否。若夏商者，天夺之魄，不生德焉。”\n公曰：“然则何以谓失政？”子曰：“所谓失政者，疆蒌未亏，人民未变，鬼神未亡，水土未絪，糟者犹糟，实者犹实，玉者犹玉，血者犹血，酒者犹酒，优以继愖，政出自家门，此之谓失政也。非天是反，人是反。臣故曰：君无言情于臣，君无假人器，君无假人名。”公曰：“善哉！”\n子曰：夫易之生人、禽兽、万物、昆虫，各有以生。或奇或偶，或飞或行，而莫知其情，惟达道德者，能原本之矣。\n", "para_ids": [1359, 1360, 1361, 1362, 1363, 1364, 1365, 1366, 1367, 1368, 1369, 1370, 1371, 1372, 1373, 1374, 1375, 1376, 1377, 1378, 1379, 1380, 1381, 1382, 1383, 1384, 1385, 1386, 1387, 1388, 1389, 1390, 1391, 1392, 1393, 1394, 1395, 1396, 1397, 1398, 1399, 1400, 1401, 1402, 1403, 1404, 1405, 1406, 1407, 1408, 1409, 1410, 1411, 1412, 1413, 1414, 1415, 1416, 1417, 1418, 1419, 1420, 1421, 1422, 1423, 1424, 1425, 1426, 1427, 1428, 1429, 1430, 1431, 1432, 1433, 1434, 1435, 1436, 1437, 1438, 1439, 1440, 1441, 1442, 1443, 1444, 1445, 1446, 1447, 1448, 1449, 1450, 1451, 1452, 1453, 1454, 1455, 1456, 1457, 1458, 1459, 1460, 1461, 1462, 1463, 1464, 1465, 1466, 1467, 1468, 1469, 1470, 1471, 1472, 1473, 1474, 1475, 1476, 1477, 1478, 1479, 1480, 1481, 1482, 1483, 1484, 1485, 1486, 1487, 1488, 1489, 1490, 1491, 1492, 1493, 1494, 1495, 1496, 1497, 1498, 1499, 1500, 1501, 1502, 1503, 1504, 1505, 1506, 1507, 1508, 1509, 1510, 1511, 1512, 1513, 1514, 1515, 1516, 1517, 1518, 1519, 1520, 1521, 1522, 1523, 1524, 1525, 1526, 1527, 1528, 1529, 1530, 1531, 1532, 1533, 1534, 1535, 1536, 1537, 1538, 1539, 1540, 1541]}
{"uid": 12, "level": "h1", "h1": "《国语》", "h2": "鲁语·《季桓子穿井获羊》", "h3": "2．25．1", "text": "季桓子穿井，获如土缶，其中有羊焉。使问之仲尼曰：“吾穿井而获狗，何也？”对曰：“以丘之所闻，羊也。丘闻之：木石之怪曰夔、蝄蜽，水之怪曰龙、罔象，土之怪曰羵羊。”\n季康子问于公父文伯之母曰：“主亦有以语肥也。”对曰：“吾能老而已，何以语子。”康子曰：“虽然，肥愿有闻于主。”对曰：“吾闻之先姑曰：‘君子能劳，后世有继。’”子夏闻之，曰：“善哉！商闻之曰：‘古之嫁者，不及舅、姑，谓之不幸。’夫妇学于舅、姑者，礼也。”\n“王后亲织玄紞，公侯之夫人加之以纮、綖，卿之内子为大带，命妇成祭服，列士之妻加之以朝服，自庶士以下，皆衣其夫。社而赋事，蒸而献功，男女效绩，愆则有辟，古之制也。君子劳心，小人劳力，先王之训也。自上以下，谁敢淫心舍力？今我、寡也，尔又在下位，朝夕处事，犹恐忘先人之业。况有怠惰，其何以避辟！吾冀而朝夕修我曰：‘必无废先人。’尔今曰：‘胡不自安。’以是承君之官，余惧穆伯之绝嗣也。”仲尼闻之曰：“弟子志之，季氏之妇不淫矣。”\n公父文伯之母，季康子之从祖叔母也。康子往焉，䦱门与之言，皆不踰阈。祭悼子，康子与焉，胙不受，彻俎不宴，宗不具不绎，绎不尽饫则退。仲尼闻之，以为别于男女之礼矣。\n公父文伯卒，其母戒其妾曰：“吾闻之：好内，女死之；好外，士死之。今吾子夭死，吾恶其以好内闻也。二三妇之辱共先者祀，请无瘠色，无洵涕，无掐膺，无忧容，有降服，无加服。从礼而静，是昭吾子也。”仲尼闻之曰：“女知莫若妇，男知莫若夫。公父氏之妇智也夫！欲明其子之令德。”\n公父文伯之母朝哭穆伯，而暮哭文伯。仲尼闻之曰：“季氏之妇可谓知礼矣。爱而无私，上下有章。”\n吴伐越，堕会稽，获骨焉，节专车。吴子使来好聘，且问之仲尼，曰：“无以吾命。”宾发币于大夫，及仲尼，仲尼爵之。既彻俎而宴，客执骨而问曰：“敢问骨何为大？”仲尼曰：“丘闻之：昔禹致群神于会稽之山，防风氏后至，禹杀而戮之，其骨节专车。此为大矣。”客曰：“敢问谁守为神？”仲尼曰：“山川之灵，足以纪纲天下者，其守为神；社稷之守者为公侯。皆属于王者。”客曰：“防风何守也？”仲尼曰：“汪芒氏之君也，守封、嵎之山者也，为来姓。在虞、夏、商为汪芒氏，于周为长狄，今为大人。”客曰：“人长之极几何？”仲尼曰：“僬侥氏长三尺，短之至也。长者不过十，数之极也。”\n仲尼在陈，有隼集于陈侯之庭而死，楛矢贯之，石砮其长尺有咫。陈惠公使人以隼如仲尼之馆问之。仲尼曰：“隼之来也远矣！此肃慎氏之矢也。昔武王克商，通道于九夷、百蛮，使各以其方贿来贡，使无忘职业。于是肃慎氏贡楛矢、石砮，其长尺有咫。先王欲昭其令德之致远也，以示后人，使永监焉，故铭其栝曰‘肃慎氏之贡矢’，以分大姬，配虞胡公而封诸陈。古者，分同姓以珍玉，展亲也；分异姓以远方之职贡，使无忘服也。故分陈以肃慎氏之贡。君若使有司求诸故府，其可得也。”使求，得之金椟，如之。\n季康子欲以田赋，使冉有访诸仲尼。仲尼不对，私于冉有曰：“求来！女不闻乎？先王制土，籍田以力，而砥其远迩；赋里以入，而量其有无；任力以夫，而议其老幼。于是乎有鳏、寡、孤、疾，有军旅之出，则征之，无则已。其岁，收田一井，出稷禾、秉刍、缶米，不是过也。先王以为足。若子季孙欲其法也，则有周公之籍矣；若欲犯法，则苟而赋，又何访焉！”\n", "para_ids": [1542, 1543, 1544, 1545, 1546, 1547, 1548, 1549, 1550]}
{"uid": 13, "level": "h1", "h1": "《荀子》", "h2": "《非相篇》第五", "h3": "5．2", "text": "盖帝尧长，帝舜短；文王长，周公短；仲尼长，子弓短。昔者，卫灵公有臣曰公孙吕，身长七尺，面长三尺，焉广三寸，鼻目耳具，而名动天下。楚之孙叔敖，期思之鄙人也，突秃长左，轩较之下，而以楚霸。叶公子高微小短瘠，行若将不胜其衣。然白公之乱也，令尹子西、司马子期皆死焉；叶公子高入据楚，诛白公，定楚国，如反手尔，仁义功名善于后世。故士不揣长，不揳大，不权轻重，亦将志乎心尔。长短、小大、美恶形相，岂论也哉！且徐偃王之状，目可瞻马；仲尼之状，面如蒙倛；周公之状，身如断菑；皋陶之状，色如削瓜；闳夭之状，面无见肤；傅说之状，身如植鳍；伊尹之状，面无须麋；禹跳，汤偏，尧、舜参牟子，从者将论志意、比类文学邪？直将差长短、辨美恶，而相欺傲邪？\n略法先王而不知其统，然而犹材剧志大，闻见杂博。案往旧造说，谓之五行，甚僻违而无类，幽隐而无说，闭约而无解。案饰其辞而祗敬之曰：此真先君子之言也。子思唱之，孟轲和之，世俗之沟犹瞀儒，嚾嚾然不知其所非也，遂受而传之，以为仲尼、子游为兹厚于后世，是则子思、孟轲之罪也。\n若夫总方略，齐言行，壹统类，而群天下之英杰而告之以大古，教之以至顺，奥窔之閒，簟席之上，歙然圣王之文章具焉，佛然平世之俗起焉，六说者不能入也，十二子者不能亲也，无置锥之地，而王公不能与之争名，在一大夫之位，则一君不能独畜，一国不能独容，成名况乎诸侯，莫不愿以为臣，是圣人之不得埶者也，仲尼、子弓是也。\n今夫仁人也，将何务哉？上则法舜、禹之制，下则法仲尼、子弓之义，以务息十二子之说，如是，则天下之害除，仁人之事毕，圣王之迹箸矣。\n弟佗其冠，祌禫其辞，禹行而舜趋，是子张氏之贱儒也。正其衣冠，齐其颜色，嗛然而终日不言，是子夏氏之贱儒也。偷儒惮事，无廉耻而耆饮食，必曰君子固不用力，是子游氏之贱儒也。彼君子则不然，佚而不惰，劳而不僈，宗原应变，曲得其宜，如是，然后圣人也。\n仲尼之门，五尺之竖子言羞称乎五伯。是何也？曰：然。彼诚可羞称也。齐桓、五伯之盛者也，前事则杀兄而争国；内行则姑姊妹之不嫁者七人，闺门之内，般乐奢汰，以齐之分奉之而不足；外事则诈邾、袭莒，并国三十五。其事行也若是其险污淫汰也。彼固曷足称乎大君子之门哉！若是而不亡，乃霸，何也？曰：于乎！夫齐桓公有天下之大节焉，夫孰能亡之？倓然见管仲之能足以讬国也，是天下之大知也。安忘其怒，忘其雠，遂立以为仲父，是天下之大决也。立以为仲父，而贵戚莫之敢妬也；与之高、国之位，而本朝之臣莫之敢恶也；与之书社三百，而富人莫之敢距也。贵贱长少，秩秩焉莫不从桓公而贵敬之，是天下之大节也。诸侯有一节如是，则莫之能亡也；桓公兼此数节者而尽有之，夫又何可亡也？其霸也宜哉！非幸也，数也。\n然而仲尼之门，五尺之竖子言羞称乎五伯，是何也？曰：然。彼非平政教也，非致隆高也，非綦文理也，非服人之心也。乡方略，审劳佚，谨畜积，脩斗备，而能颠倒其敌者也。诈心以胜矣。彼以让饰争，依乎仁而蹈利者也，小人之杰也，彼固曷足称乎大君子之门哉！彼王者则不然。致贤而能以救不肖，致彊而能以宽弱，战必能殆之而羞与之斗，委然成文以示之天下，而暴国安自化矣，有灾缪者然后诛之。故圣王之诛也，綦省矣。文王诛四，武王诛二，周公卒业，至于成王则安无诛矣。故道岂不行矣哉！文王载百里地而天下一，桀、纣舍之，厚于有天下之势而不得以匹夫老。故善用之，则百里之国足以独立矣；不善用之，则楚六千里而为雠人役。故人主不务得道而广有其埶，是其所以危也。\n求善处大重，任大事，擅宠于万乘之国，必无后患之术：莫若好同之，援贤博施，除怨而无妨害人。耐任之，则慎行此道也。而不耐任，且恐失宠，则莫若早同之，推贤让能而安随其后。如是，有宠则必荣，失宠则必无罪，是事君者之宝而必无后患之术也。故知兵者之举事也，满则虑嗛，平则虑险，安则虑危，曲重其豫，犹恐及其𣄸，是以百举而不陷也。孔子曰：“巧而好度，必节；勇而好同，必胜；知而好谦，必贤。”此之谓也。愚者反是。处重擅权，则好专事而妬贤能，抑有功而挤有罪，志骄盈而轻旧怨，以吝啬而不行施道乎上，为重招权于下以妨害人，虽欲无危，得乎哉！是以位尊则必危，任重则必废，擅宠则必辱，可立而待也，可炊而傹也。是行也？则堕之者众而持之者寡矣。\n“仲尼将为鲁司寇，沈犹氏不敢朝饮其羊，公慎氏出其妻，慎溃氏踰境而徙，鲁之粥牛马者不豫贾，必蚤正以待之也。居于阙党，阙党之子弟罔不分，有亲者取多，孝弟以化之也。儒者在本朝则美政，在下位则美俗，儒之为人下如是矣。”王曰：“然则其为人上何如？”孙卿曰：“其为人上也广大矣：志意定乎内，礼节脩乎朝，法则度量正乎官，忠信爱利形乎下，行一不义、杀一无罪而得天下，不为也。此君子义信乎人矣，通于四海，则天下应之如讙。是何也？则贵名白而天下治也。故近者歌讴而乐之，远者竭蹶而趋之，四海之内若一家，通达之属莫不从服，夫是之谓人师。《诗》曰：‘自西自东，自南自北，无思不服。’此之谓也。夫其为人下也如彼，其为人上也如此，何谓其无益于人之国也？”昭王曰：“善。”\n客有道曰：“孔子曰：‘周公其盛乎！身贵而愈恭，家富而愈俭，胜敌而愈戒。’”应之曰：“是殆非周公之行，非孔子之言也。武王崩，成王幼，周公屏成王而及武王，履天子之籍，负扆而坐，诸侯趋走堂下。当是时也，夫又谁为恭矣哉！兼制天下，立七十一国，姬姓独居五十三人焉，周之子孙苟不狂惑者，莫不为天下之显诸侯，孰谓周公俭哉！武王之诛纣也，行之日以兵忌，东面而迎太岁，至氾而汎，至怀而坏，至共头而山隧。霍叔惧曰：‘出三日而五灾至，无乃不可乎？’周公曰：‘刳比干而囚箕子，飞廉、恶来知政，夫又恶有不可焉？’遂选马而进，朝食于戚，暮宿乎百泉，旦厌于牧之野，鼓之而纣卒易乡，遂乘殷人而诛纣。盖杀者非周人，因殷人也。故无首虏之获，无蹈难之赏，反而定三革，偃五兵，合天下，立声乐，于是《武》、《象》起而《韶》、《护》废矣。四海之内莫不变心易虑以化顺之，故外阖不闭，跨天下而无蕲。当是时也，夫又谁为戒矣哉！”\n造父者、天下之善御者也，无舆马则无所见其能。羿者、天下之善射者也，无弧矢则无所见其巧。大儒者、善调一天下者也，无百里之地则无所见其功。舆固马选矣，而不能以至远，一日而千里，则非造父也。弓调矢直矣，而不能以射远中微，则非羿也。用百里之地，而不能以调一天下、制强暴，则非大儒也。彼大儒者，虽隐于穷阎漏屋，无置锥之地，而王公不能与之争名；在一大夫之位，则一君不能独畜，一国不能独容，成名况乎诸侯，莫不愿得以为臣；用百里之地而千里之国莫能与之争胜，笞捶暴国，齐一天下，而莫能倾也。是大儒之征也。其言有类，其行有礼，其举事无悔，其持险应变曲当，与时迁徙，与世偃仰，千举万变，其道一也。是大儒之稽也。其穷也，俗儒笑之：其通也，英杰化之，嵬琐逃之，邪说畏之，众人愧之。通则一天下，穷则独立贵名，天不能死，地不能埋，桀、跖之世不能污，非大儒莫之能立，仲尼、子弓是也。\n故君人者欲安，则莫若平政爱民矣；欲荣，则莫若隆礼敬士矣；欲立功名，则莫若尚贤使能矣；是君人者之大节也。三节者当，则其馀莫不当矣；三节者不当，则其馀虽曲当，犹将无益也。孔子曰：“大节是也，小节是也，上君也。大节是也，小节非也，一出焉，一入焉，中君也。大节非也，小节虽是也，吾无观其馀矣。”\n世俗之为说者曰：“大古薄葬，棺厚三寸，衣衾三领，葬田不妨田，故不掘也。乱今厚葬，饰棺，故掘也。”是不及知治道，而不察于抇不抇者之所言也。凡人之盗也，必以有为，不以备不足，则以重有馀也。而圣王之生民也，皆使富厚、优犹知足，而不得以有馀过度。故盗不窃、贼不刺，狗豕吐菽粟，而农贾皆能以货财让；风俗之美，男女自不取于涂，而百姓羞拾遗。故孔子曰：“天下有道，盗其先变乎！”虽珠玉满体，文绣充棺，黄金充椁，加之以丹矸，重之以曾青，犀象以为树，琅玕、龙兹、华觐以为实，人犹且莫之抇也。是何也？则求利之诡缓，而犯分之羞大也。\n孔子曰：“吾观于乡，而知王道之易易也。”\n孔子仁知且不蔽，故学乱术足以为先王者也。一家得周道，举而用之，不蔽于成积也。故德与周公齐，名与三王并，此不蔽之福也。圣人知心术之患，见蔽塞之祸，故无欲无恶，无始无终，无近无远，无博无浅，无古无今，兼陈万物而中县衡焉。是故众异不得相蔽以乱其伦也。何谓衡？曰：道。故心不可以不知道。心不知道，则不可道而可非道。人孰欲得恣而守其所不可以禁其所可？以其不可道之心取人，则必合于不道人，而不合于道人，以其不可道之心，与不可道之人论道人，乱之本也。夫何以知！：心知道，然后可道；可道，然后能守道以禁非道。以其可道之心取人，则合于道人，而不合于不道之人矣。以其可道之心，与道人论非道，治之要也。何患不知？\n故治之要在于知道。人何以知道？曰：心。心何以知？曰：虚壹而静。心未尝不臧也，然而有所谓虚；心未尝不满也，然而有所谓一，心未尝不动也，然而有所谓静。人生而有知，知而有志。志也者、臧也，然而有所谓虚，不以所已臧害所将受谓之虚。心生而有知，知而有异，异也者、同时兼知之。同时兼知之，两也，然而有所谓一，不以夫一害此一谓之壹。心、卧则梦，偷则自行，使之则谋。故心未尝不动也，然而有所谓静，不以梦剧乱知谓之静。未得道而求道者，谓之虚壹而静。作之，则将须道者之虚，虚则入；将事道者之壹，壹则尽；将思道者之静，静则察。知道、察，知道、行，体道者也。虚壹而静，谓之大清明。万物莫形而不见，莫见而不论，莫论而失位。坐于室而见四海，处于今而论久远，䟽观万物而知其情，参稽治乱而通其度，经纬天地而材官万物，制割大理，而宇宙里矣。恢恢广广，孰知其极！睪睪广广，孰知其德！涫涫纷纷，孰知其形！明参日月，大满八极，夫是之谓大人。夫恶有蔽矣哉！心者、形之君也，而神明之主也，出令而无所受令。自禁也，自使也，自夺也，自取也，自行也，自止也。故口可劫而使墨云，形可劫而使诎申，心不可劫而使易意，是之则受，非之则辞。故曰：心容，其择也无禁，必自见，其物也杂博，其精之至也不贰。《诗》云：“采采卷耳，不盈顷筐。嗟我怀人，寘彼周行。”顷筐、易满也，卷耳、易得也，然而不可以贰周行。故曰：心枝则无知，倾则不精，貣则疑惑。以赞稽之，万物可兼知也。身尽其故则美。类不可两也，故知者择一而壹焉。农精于田而不可以为田师，贾精于市而不可以为市师，工精于器而不可以为器师。有人也，不能此三技而可使治三官，曰：精于道者也，非精于物者也。精于物者以物物，精于道者兼物物。故君子壹于道而以赞稽物。壹于道则正，以赞稽物则察，以正志行察论，则万物官矣。昔者，舜之治天下也，不以事诏而万物成。处一之危，其荣满侧；养一之微，荣矣而未知。故《道经》曰：“人心之危，道心之微。”危微之几，惟明君子而后能知之。故人心譬如槃水，正错而勿动，则湛浊在下而清明在上，则足以见须眉而察肤理矣。微风过之，湛浊动乎下，清明乱于上，则不可以得大形之正也。心亦如是矣。故导之以理，养之以清，物莫之倾，则足以定是非、决嫌疑矣。小物引之，则其正外易，其心内倾，则不足以决庶理矣。故好书者众矣，而仓颉独传者、壹也；好稼者众矣，而后稷独传者、壹也；好乐者众矣，而夔独传者、壹也；好义者众矣，而舜独传者、壹也。倕作弓，浮游作矢，而羿精于射；奚仲作车，桑杜作乘马，而造父精于御。自古及今，未尝有两而能精者也。曾子曰：“是其庭可以搏鼠，恶能与我歌矣！”\n请成相，世之殃，愚闇愚闇堕贤良，人主无贤、如瞽无相何伥伥！请布基，慎圣人，愚而自专事不治，主忌苟胜、群臣莫谏必逢灾。论臣过，反其施，尊主安国尚贤义，拒谏饰非、愚而上同国必祸。曷谓罢？国多私，比周还主党与施，远贤近谗、忠臣蔽塞主势移。曷谓贤？明君臣，上能尊主下爱民，主诚听之、天下为一海内宾。主之孽，谗人达，贤能遁逃国乃蹶，愚以重愚、闇以重闇成为桀。世之灾，妬贤能，飞廉知政任恶来，卑其志意、大其园囿高其台。武王怒，师牧野，纣卒易乡启乃下，武王善之、封之于宋立其祖。世之衰，谗人归，比干见刳箕子累，武王诛之、吕尚招麾殷民怀。世之祸，恶贤士，子胥见杀百里徙，穆公得之、强配五伯六卿施。世之愚，恶大儒，逆斥不通孔子拘，展禽三绌、春申道缀基毕输。请牧基，贤者思，尧在万世如见之，谗人罔极、险陂倾侧此之疑。基必施，辨贤、罢，文、武之道同伏戏，由之者治、不由者乱何疑为？凡成相，辨法方，至治之极复后王，慎、墨、季、惠，百家之说诚不详。治复一，脩之吉，君子执之心如结，众人贰之、谗夫弃之形是诘。水至平，端不倾，心术如此象圣人。人而有埶、直而用抴必参天。世无王，穷贤良，暴人刍豢仁糟糠，礼乐灭息、圣人隐伏墨术行。治之经，礼与刑，君子以修百姓宁，明德慎罚、国家既治四海平。治之志，后埶富，君子诚之好以待，处之敦固、有深藏之能远思。思乃精，志之荣，好而壹之神以成，精神相及、一而不贰为圣人。治之道，美不老，君子由之佼以好，下以教诲子弟、上以事祖考。《成相》竭，辞不蹶，君子道之顺以达，宗其贤良、辨其殃孽。\n天下不治，请陈佹诗：天地易位，四时易乡。列星陨坠，旦暮晦盲。幽闇登昭，日月下藏。公正无私，见谓从横，志爱公利，重楼䟽堂，无私罪人，憼革戒兵。道德纯备，谗口将将。仁人绌约，敖暴擅强，天下幽险，恐失世英。螭龙为蝘蜓，鸱枭为凤皇。比干见刳，孔子拘匡。昭昭乎其知之明也，郁郁乎其遇时之不祥也。拂乎其欲礼义之大行也，闇乎天下之晦盲也。皓天不复，忧无疆也。千岁必反，古之常也。弟子勉学，天不忘也。圣人共手，时几将矣。与愚以疑，愿闻反辞。其《小歌》也：“念彼远方，何其塞矣！仁人诎约，暴人衍矣。忠臣危殆，谗人服矣。”\n齐人欲伐鲁，忌卞庄子，不敢过卞。晋人欲伐卫，畏子路。不敢过蒲。\n曾子曰：“孝子言为可闻，行为可见。言为可闻，所以说远也；行为可见，所以说近也。近者说则亲，远者说则附。亲近而附远，孝子之道也。”\n曾子行，晏子从于郊，曰：“婴闻之，君子赠人以言，庶人赠人以财。婴贫无财，请假于君子，赠吾子以言：乘舆之轮、太山之木也，示诸檃栝，三月五月，为帱菜敝而不反其常。君子之檃栝不可不谨也，慎之。兰、槀本，渐于蜜醴，一佩易之。正君渐于香酒，可谗而得也；君子之所渐，不可不慎也。”\n人之于文学也，犹玉之于琢磨也。《诗》曰：“如切如瑳，如琢如磨。”谓学问也。和氏之璧、井里之厥也，玉人琢之，为天下宝。子赣、季路，故鄙人也，被文学，服礼义，为天下列士。\n子贡问于孔子曰：“赐倦于学矣，愿息事君。”孔子曰：“《诗》云：‘温恭朝夕，执事有恪。’事君难，事君焉可息哉！”“然则赐愿息事亲。”孔子曰：“《诗》云：‘孝子不匮，永锡尔类。’事亲难，事亲焉可息哉！”“然则赐愿息于妻子。”孔子曰：“《诗》云：‘刑于寡妻，至于兄弟，以御于家邦。’妻子难，妻子焉可息哉”！“然则赐愿息于朋友。”孔子曰：“《诗》云：‘朋友攸摄，摄以威仪。’朋友难，朋友焉可息哉！”“然则赐愿息耕。”孔子曰：“《诗》云：‘昼尔于茅，宵尔索绹。亟其乘屋，其始播百谷。’耕难，耕焉可息哉”！“然则赐无息者乎？”孔子曰：“望其圹，皋如也，嵮如也，鬲如也，此则知所息矣。”子贡曰：“大哉死乎！君子息焉，小人休焉。”\n子夏家贫，衣若县鹑。人曰：“子何不仕？”曰：“诸侯之骄我者，吾不为臣；大夫之骄我者，吾不复见。”\n曾子食鱼，有馀，曰：“洎之。”门人曰：“洎之伤人，不若奥之。”曾子泣涕曰：“有异心乎哉！”伤其闻之晚也。\n虞舜、孝己孝而亲不爱，比干、子胥忠而君不用，仲尼、颜渊知而穷于世。劫迫于暴国而无所辟之，则崇其善，扬其美，言其所长，而不称其所短也。惟惟而亡者，诽也；博而穷者，訾也；清之而俞浊者，口也。\n孔子观于鲁桓公之庙，有欹器焉。孔子问于守庙者曰：“此为何器？”守庙者曰：“此盖为宥坐之器。”孔子曰：“吾闻宥坐之器者，虚则欹，中则正，满则覆。”孔子顾谓弟子曰：“注水焉！”弟子挹水而注之，中而正，满而覆，虚而欹。孔子喟然而叹曰：“吁！恶有满而不覆者哉！”子路曰：“敢问持满有道乎？”孔子曰：“聪明圣知，守之以愚；功被天下，守之以让；勇力抚世，守之以怯；富有四海，守之以谦。此所谓挹而损之之道也。”\n孔子为鲁摄相，朝七日而诛少正卯。门人进问曰：“夫少正卯、鲁之闻人也，夫子为政而始诛之，得无失乎？”孔子曰：“居！吾语汝其故。人有恶者五，而盗窃不与焉：一曰心达而险，二曰行辟而坚，三曰言伪而辨，四曰记丑而博，五曰顺非而泽。此五者有一于人，则不得免于君子之诛，而少正卯兼有之。故居处足以聚徒成群，言谈足以饰邪营众，强足以反是独立，此小人之桀雄也，不可不诛也。是以汤诛尹谐，文王诛潘止，周公诛管叔，太公诛华仕，管仲诛付里乙，子产诛邓析、史付，此七子者，皆异世同心，不可不诛也。《诗》曰：‘忧心悄悄，愠于群小。’小人成群，斯足忧矣。”\n孔子为鲁司寇，有父子讼者，孔子拘之，三月不别也。其父请止，孔子舍之。季孙闻之不说，曰：“是老也欺予，语予曰：‘为国家必以孝。’今杀一人以戮不孝，又舍之。”冉子以告。孔子慨然叹曰：“呜呼！上失之，下杀之，其可乎！不教其民而听其讼，杀不辜也。三军大败，不可斩也；狱犴不治，不可刑也，罪不在民故也。今嫚令谨诛、贼也，生也有时，敛也无时，暴也；不教而责成功、虐也。已此三者，然后刑可即也。《书》曰：‘义刑义杀，勿庸以即，予维曰未有顺事。’言先教也。”故先王既陈之以道，上先服之；若不可，尚贤以綦之；若不可，废不能以单之；綦三年而百姓从风矣。躬行不从，然后俟之以刑，则民知罪矣。《诗》曰：“尹氏大师，维周之氐，秉国之均，四方是维，天子是庳，卑民不迷。”是以威厉而不试，刑错而不用，此之谓也。今之世则不然：乱其教，繁其刑，其民迷惑而堕焉，则从而制之，是以刑弥繁而邪不胜。三尺之岸而虚车不能登也，百仞之山任负车登焉，何则？陵迟故也。数仞之墙而民不踰也，百仞之山而竖子冯而游焉，陵迟故也。今夫世之陵迟亦久矣，而能使民勿踰乎！《诗》曰：“周道如砥，其直如矢。君子所履，小人所视。眷焉顾之，潸焉出涕！”岂不哀哉！\n孔子观于东流之水，子贡问于孔子曰：“君子之所以见大水必观焉者，是何也？”孔子曰：“夫水、徧与诸生而无为也，似德；其流也埤下裾拘，必循其理，似义；其洸洸乎不淈尽，似道；若有决行之，其应佚若声响，其赴百仞之谷不惧，似勇；主量必平，似法；盈不求概，似正；淖约微达，似察；以出以入，以就鲜絜，似善化；其万折也必东，似志。是故君子见大水必观焉。”\n孔子曰：“吾有耻也，吾有鄙也，吾有殆也：幼不能强学，老无以教之，吾耻之。去其故乡，事君而达，卒遇故人，曾无旧言，吾鄙之。与小人处者，吾殆之也。”\n孔子曰：“如垤而进，吾与之；如丘而止，吾已矣。”今学曾未如肬赘，则具然欲为人师。\n孔子南适楚，厄于陈、蔡之閒，七日不火食，藜羹不糂，弟子皆有饥色。子路进问之，曰：“由闻之：为善者天报之以福，为不善者天报之以祸。今夫子累德、积义、怀美，行之日久矣，奚居之隐也？”孔子曰：“由不识，吾语汝。汝以知者为必用邪？王子比干不见剖心乎！女以忠者为必用邪？关龙逄不见刑乎！女以谏者为必用邪？吴子胥不磔姑苏东门外乎！夫遇、不遇者，时也；贤、不肖者，材也。君子博学、深谋不遇时者多矣。由是观之，不遇世者众矣，何独丘也哉！且夫芷兰生于深林，非以无人而不芳。君子之学，非为通也；为穷而不困，忧而意不衰也，知祸福终始而心不惑也。夫贤、不肖者，材也；为、不为者，人也；遇、不遇者，时也；死生者，命也。今有其人不遇其时，虽贤、其能行乎？苟遇其时，何难之有？故君子博学、深谋、修身、端行以俟其时。”孔子曰：“由！居！吾语汝，昔晋公子重耳霸心生于曹，越王勾践霸心生于会稽，齐桓公小白霸心生于莒。故居不隐者思不远，身不佚者志不广。女庸安知吾不得之桑落之下乎哉！”\n子贡观于鲁庙之北堂，出而问于孔子曰：“乡者，赐观于太庙之北堂，吾亦未辍，还复瞻被北盖，皆𢇍，被有说邪？匠过绝邪？”孔子曰：“太庙之堂，亦尝有说。官致良工，因丽节文，非无良材也，盖曰贵文也。”\n鲁哀公问于孔子曰：“子从父命，孝乎？臣从君命，贞乎？”三问，孔子不对。孔子趋出，以语子贡曰：“乡者，君问丘也，曰：‘子从父命，孝乎？臣从君命，贞乎？’三问而丘不对，赐以为何如？”子贡曰：“子从父命，孝矣；臣从君命，贞矣，夫子有奚对焉？”孔子曰：“小人哉！赐不识也。昔万乘之国有争臣四人，则封疆不削；千乘之国有争臣三人，则社稷不危；百乘之家有争臣二人，则宗庙不毁。父有争子，不行无礼；士有争友，不为不义。故子从父，奚子孝？臣从君，奚臣贞？审其所以从之之谓孝、之谓贞也。”\n子路问于孔子曰：“有人于此，夙兴夜寐，耕耘树艺，手足胼胝以养其亲，然而无孝之名，何也？”孔子曰：“意者身不敬与？辞不逊与？色不顺与？古之人有言曰：‘衣与，缪与，不女聊。’今夙兴夜寐，耕耘树艺，手足胼胝以养其亲，无此三者，则何为而无孝之名也，意者所友非仁人邪？”孔子曰：“由，志之，吾语汝：虽有国士之力，不能自举其身，非无力也，势不可也。故入而行不脩，身之罪也；出而名不章，友之过也。故君子入则笃行，出则友贤，何为而无孝之名也？”\n子路问于孔子曰：“鲁大夫练而床，礼邪？”孔子曰：“吾不知也。”子路出，谓子贡曰：“吾以夫子为无所不知，夫子徒有所不知。”子贡曰：“女何问哉？”子路曰：“由问鲁大夫练而床，礼邪？夫子曰：‘吾不知也。’”子贡曰：“吾将为汝问之。”子贡问曰：“练而床，礼邪？”孔子曰：“非礼也。”子贡出，谓子路曰：“女谓夫子为有所不知乎？夫子徒无所不知，汝问非也。礼、居是邑不非其大夫。”\n子路盛服见孔子，孔子曰：“由，是裾裾何也？昔者，江出于岷山，其始出也，其源可以滥觞，及其至江之津也，不放舟、不避风则不可涉也，非唯下流水多邪？今汝衣服既盛，颜色充盈，天下且孰肯谏汝矣？由！”子路趋而出，改服而入，盖犹若也。孔子曰：“志之，吾语女：慎于言者不华，慎于行者不伐，色知而有能者、小人也。故君子知之曰知之，不知曰不知，言之要也；能之曰能之，不能曰不能，行之至也。言要则知，行至则仁。既知且仁，夫恶有不足矣哉！”\n子路入，子曰：“由，知者若何？仁者若何？”子路对曰：“知者使人知己，仁者使人爱己。”子曰：“可谓士矣。”子贡入，子曰：“赐，知者若何？仁者若何？”子贡对曰：“知者知人，仁者爱人。”子曰：“可谓士君子矣。”颜渊入，子曰：“回，知者若何？仁者若何？”颜渊对曰：“知者自知，仁者自爱。”子曰：“可谓明君子矣。”\n子路问于孔子曰：“君子亦有忧乎？”孔子曰：“君子，其未得也，则乐其意，既已得之，又乐其治，是以有终身之乐，无一日之忧。小人者，其未得也，则忧不得，既已得之，又恐失之，是以有终身之忧，无一日之乐也。”\n曾子曰：“无内人之䟽而外人之亲，无身不善而怨人，无刑已至而呼天。内人之踈而外人之亲，不亦反乎！身不善而怨人，不亦远乎！刑已至而呼天，不亦晚乎！《诗》曰：‘涓涓源水，不雝不塞。毂已破碎，乃大其辐。事已败矣，乃重大息。’其云益乎！”\n曾子病，曾元持足。曾子曰：“元，志之！吾语汝：夫鱼鳖鼋鼍犹以渊为浅而堀穴其中，鹰鸢犹以山为卑而增巢其上，及其得也，必以饵。故君子苟能无以利害义，则耻辱亦无由至矣。”\n子贡问于孔子曰：“君子之所以贵玉而贱珉者，何也？为夫玉之少而珉之多邪？”孔子曰：“恶！赐，是何言也？夫君子岂多而贱之、少而贵之哉！夫玉者、君子比德焉，温润而泽，仁也；栗而理，知也；坚刚而不屈，义也；廉而不刿，行也；折而不桡，勇也；瑕适并见，情也；扣之，其声清扬而远闻，其止辍然，辞也。故虽有珉之雕雕，不若玉之章章。《诗》曰：‘言念君子，温其如玉。’此之谓也。”\n曾子曰：“同游而不见爱者，吾必不仁也；交而不见敬者，吾必不长也；临财而不见信者，吾必不信也。三者在身，曷怨人？怨人者穷，怨天者无识。失之己而反诸人，岂不亦迂哉！”\n南郭惠子问于子贡曰：“夫子之门，何其杂也？”子贡曰：“君子正身以俟，欲来者不距，欲去者不止。且夫良医之门多病人，隐栝之侧多枉木，是以杂也。”\n孔子曰：“君子有三恕。有君不能事，有臣而求其使，非恕也；有亲不能报，有子而求其孝，非恕也；有兄不能敬，有弟而求其听令，非恕也。士明于此三恕，则可以端身矣。”\n孔子曰：“君子有三思，而不可不思也。少而不学，长无能也；老而不教，死无思也；有而不施，穷无与也。是故君子少思长则学，老思死则教，有思穷则施也。”\n鲁哀公问于孔子曰：“吾欲论吾国之士，与之治国，敢问何如取之邪？”孔子对曰：“生今之世，志古之道，居今之俗，服古之服，舍此而为非者，不亦鲜乎！”哀公曰：“然则夫章甫、絇屦、绅带而搢笏者，此皆贤乎？”孔子对曰：“不必然。夫端衣、玄裳、絻而乘路者，志不在于食荤；斩衰、菅屦、杖而啜粥者，志不在于酒肉。生今之世，志古之道，居今之俗，服古之服，舍此而为非者，虽有、不亦鲜乎！”哀公曰：“善。”\n孔子曰：“人有五仪：有庸人，有士，有君子，有贤人，有大圣。”哀公曰：“敢问何如斯可谓庸人矣？”孔子对曰：“所谓庸人者，口不能道善言，心不知邑邑；不知选贤人善士而讬其身焉以为己忧，动行不知所务，止立不知所定；日选择于物，不知所贵；从物如流，不知所归；五凿为正，心从而坏；如此，则可谓庸人矣。”\n哀公曰：“善！敢问何如斯可谓士矣？”孔子对曰：“所谓士者，虽不能尽道术，必有率也：虽不能徧美善，必有处也。是故知不务多，务审其所知；言不务多，务审其所谓；行不务多，务审其所由。故知既已知之矣，言既已谓之矣，行既已由之矣，则若性命肌肤之不可易也。故富贵不足以益也，卑贱不足以损也，如此，则可谓士也。”\n哀公曰：“善！敢问何如斯可谓之君子矣？”孔子对曰：“所谓君子者，言忠信而心不德，仁义在身而色不伐，思虑明通而辞不争，故犹然如将可及者，君子也。”哀公曰：“善！敢问何如斯可谓贤人矣？”孔子对曰：“所谓贤人者，行中规绳而不伤于本，言足法于天下而不伤于身，富有天下而无怨财，布施天下而不病贫，如此，则谓贤人矣。”\n哀公曰：“善！敢问何如斯可谓大圣矣？”孔子对曰：“所谓大圣者，知通乎大道，应变而不穷，辨乎万物之情性者也。大道者、所以变化遂成万物也，情性者、所以理然不、取舍也。是故其事大辨乎天地，明察乎日月，总要万物于风雨，缪缪肫肫，其事不可循，若天之嗣，其事不可识，百姓淡然不识其邻，若此，则可谓大圣矣。”哀公曰：“善！”\n鲁哀公问舜冠于孔子，孔子不对。三问，不对。哀公曰：“寡人问舜冠于子，何以不言也？”孔子对曰：“古之王者，有务而拘领者矣，其政好生而恶杀焉，是以凤在列树，麟在郊野，乌鹊之巢可俯而窥也。君不此问而问舜冠，所以不对也。”\n鲁哀公问于孔子曰：“寡人生于深宫之中，长于妇人之手，寡人未尝知哀也，未尝知忧也，未尝知劳也，未尝知惧也，未尝知危也。”孔子曰：“君之所问，圣君之问也。丘、小人也，何足以知之？”曰：“非吾子无所闻之也。”孔子曰：“君入庙门而右，登自胙阶，仰视榱栋，俛见几筵，其器存，其人亡，君以此思哀，则哀将焉而不至矣！君昧爽而栉冠，平明而听朝，一物不应，乱之端也，君以此思忧，则忧将焉而不至矣！君平明而听朝，日昃而退，诸侯之子孙必有在君之末庭者，君以此思劳，则劳将焉而不至矣！君出鲁之四门以望鲁四郊，亡国之虚则必有数盖焉，君以此思惧，则惧将焉而不至矣！且丘闻之：君者、舟也，庶人者、水也。水则载舟，水则覆舟；君以此思危，则危将焉而不至矣！”\n鲁哀公问于孔子曰：“绅、委、章甫，有益于仁乎？”孔子蹴然曰：“君号然也！资衰、苴杖者不听乐，非耳不能闻也，服使然也。黼衣、黻裳者不茹荤，非口不能味也，服使然也。且丘闻之，好肆不守折，长不为市。窃其有益与其无益，君其知之矣。”\n鲁哀公问于孔子曰：“请问取人？”孔子对曰：“无取健，无取詌，无取口啍。健、贪也，詌、乱也，口啍、诞也。故弓调而后求劲焉，马服而后求良焉，士信悫而后求知能焉。士不信悫而有多知能，譬之其豺狼也，不可以身尒也。语曰：‘桓公用其贼，文公用其盗。’故明主任计不信怒，闇主信怒不任计。计胜怒则强，怒胜计则亡。”\n定公问于颜渊曰：“子亦闻东野毕之善驭乎？”颜渊对曰：“善则善矣。虽然，其马将失。”定公不悦，入谓左右曰：“君子固谗人乎？”三日而校来谒，曰：“东野毕之马失。两骖列，两服入厩。”定公越席而起，曰：“趋驾召颜渊！”颜渊至，定公曰：“前日，寡人问吾子，吾子曰：‘东野毕之驭，善则善矣。虽然，其马将失。’不识吾子何以知之？”颜渊对曰：“臣以政知之，昔舜巧于使民而造父巧于使马。舜不穷其民，造父不穷其马，是以舜无失民，造父无失马也。今东野毕之驭也，上车执辔，衔体正矣；步骤驰骋，朝礼毕矣；历险致远，马力尽矣。然犹求马不已，是以知之也。”定公曰：“善！可得少进乎？”颜渊对曰：“臣闻之：鸟穷则啄，兽穷则攫，人穷则诈。自古及今，未有穷其下而能无危者也。”\n子贡问于孔子曰：“赐为人下而未知也。”孔子曰：“为人下者乎？其犹土也？深抇之而得甘泉焉，树之而五谷播焉，草木殖焉，禽兽育焉，生则立焉，死则入焉，多其功而不惪。为人下者，其犹土也。”\n为说者曰：“孙卿不及孔子。”是不然。孙卿迫于乱世，鰌于严刑，上无贤主，下遇暴秦，礼义不行，教化不成，仁者诎约，天下冥冥，行全剌之，诸侯大倾。当是时也，知者不得虑，能者不得治，贤者不得使，故君上蔽而无覩，贤人距而不受。然则孙卿怀将圣之心，蒙佯狂之色，视天下以愚。《诗》曰：“既明且哲，以保其身。”此之谓也。是其所以名声不白，徒与不众，光辉不博也。今之学者得孙卿之遗言馀教，足以为天下法式表仪，所存者神，所过者化。观其善行，孔子弗过，世不详察，云非圣人，柰何！天下不治，孙卿不遇时也。德若尧、禹，世少知之。方术不用，为人所疑。其知至明，循道正行，足以为纪纲。呜呼！贤哉！宜为帝王。天地不知，善桀、纣，杀贤良。比干剖心，孔子拘匡；接舆辟世，箕子佯狂；田常为乱，阖闾擅强。为恶得福，善者有殃。今为说者又不察其实，乃信其名。时世不同，誉何由生？不得为政，功安能成？志修德厚，孰谓不贤乎！\n", "para_ids": [1551, 1552, 1553, 1554, 1555, 1556, 1557, 1558, 1559, 1560, 1561, 1562, 1563, 1564, 1565, 1566, 1567, 1568, 1569, 1570, 1571, 1572, 1573, 1574, 1575, 1576, 1577, 1578, 1579, 1580, 1581, 1582, 1583, 1584, 1585, 1586, 1587, 1588, 1589, 1590, 1591, 1592, 1593, 1594, 1595, 1596, 1597, 1598, 1599, 1600, 1601, 1602, 1603, 1604, 1605, 1606, 1607, 1608, 1609]}
{"uid": 14, "level": "h1", "h1": "《晏子春秋》", "h2": "《谏》上·《景公衣狐白裘不知天寒晏子谏》", "h3": "1．21", "text": "景公之时，雨雪三日而不霁。公被狐白之裘，坐于堂侧阶。晏子入见，立有间，公曰：“怪哉！雨雪三日而天不寒。”晏子对曰：“天不寒乎？”公笑。晏子曰：“婴闻古之贤君饱而知人之饥，温而知人之寒，逸而知人之劳。今君不知也。”公曰：“善！寡人闻命矣。”乃令出裘发粟以与饥寒者。令所睹于涂者，无问其乡；所睹于里者，无问其家；循国计数，无言其名。士既事者兼月，疾者兼岁。孔子闻之曰：“晏子能明其所欲，景公能行其所善也。”\n景公畋于署梁，十有八日而不返。晏子自国往见公。比至，衣冠不正，不革衣冠，望游而驰。公望见晏子，下而急带曰：“夫子何为遽乎？国家得无有故乎？”晏子对曰：“不亦急也！虽然，婴愿有复也。国人皆以君为安野而不安国，好兽而恶民，毋乃不可乎？”公曰：“何哉？为夫妇狱讼之不正乎？则泰士子牛存矣；为社稷宗庙之不享乎？则泰祝子游存矣；为诸侯宾客莫之应乎？则行人子羽存矣；为田野之不辟，仓库之不实乎？则申田存焉；为国家之有馀不足聘乎？则吾子存矣。寡人之有五子，犹心之有四支，心有四支，故心得佚焉。今寡人有五子，故寡人得佚焉，岂不可哉！”晏子对曰：“婴闻之，与君言异。若乃心之有四支，而心得佚焉，则可；令四支无心，十有八日，不亦久乎！”公于是罢畋而归。\n晏子使于鲁，比其返也，景公使国人起大台之役，岁寒不已，役之冻馁者乡有焉，国人望晏子。晏子至，已复事，公延坐，饮酒乐，晏子曰：“君若赐臣，臣请歌之。”歌曰：“庶民之言曰：‘冻水洗我，若之何！太上靡散我，若之何！’”歌终，喟然流涕。公就止之曰：“夫子曷为至此？殆为大台之役夫！寡人将速罢之。”晏子再拜。出而不言，遂如大台，执朴鞭其不务者，曰：“吾细人也，皆有盖庐，以避燥湿，君为壹台而不速成，何为？”国人皆曰：“晏子助天为虐。”晏子归，未至，而君出令趣罢役，车驰而人趋。仲尼闻之，喟然叹曰：“古之善为人臣者，声名归之君，祸灾归之身，入则切磋其君之不善，出则高誉其君之德义，是以虽事惰君，能使垂衣裳，朝诸侯，不敢伐其功。当此道者，其晏子是耶！”\n景公之嬖妾婴子死，公守之，三日不食，肤著于席不去。左右以复，而君无听焉。晏子入，复曰：“有术客与医俱言曰：‘闻婴子病死，愿请治之。’”公喜，遽起，曰：“病犹可为乎？”晏子曰：“客之道也，以为良医也，请尝试之。君请屏，洁沐浴饮食，间病者之宫，彼亦将有鬼神之事焉。”公曰：“诺。”屏而沐浴。晏子令棺人入歛，已歛，而复曰：“医不能治病，已殓矣，不敢不以闻。”公作色不说，曰：“夫子以医命寡人，而不使视，将歛而不以闻，吾之为君，名而已矣。”晏子曰：“君独不知死者之不可以生耶？婴闻之，君正臣从谓之顺，君僻臣从谓之逆。今君不道顺而行僻，从邪者迩，道善者远，谗谀萌通，而贤良废灭，是以谄谀繁于闾，邪行交于国也。昔吾先君桓公用管仲而霸，嬖乎竖刁而灭，今君薄于贤人之礼，而厚嬖妾之哀。且古圣王畜私不伤行，殓死不失爱，送死不失哀。行伤则溺己，爱失则伤生，哀失则害性。是故圣王节之也。死即毕殓，不留生事，棺椁衣衾，不以害生养，哭泣处哀，不以害生道。今朽尸以留生，广爱以伤行，循哀以害性，君之失矣。故诸侯之宾客惭入吾国，本朝之臣惭守其职，崇君之行，不可以导民；从君之欲，不可以持国。且婴闻之，朽而不殓，谓之僇尸，臭而不收，谓之陈胔。反明王之性，行百姓之诽，而内嬖妾于僇胔，此之为不可。”公曰：“寡人不识，请因夫子而为之。”晏子复曰：“国之士大夫，诸侯四邻宾客，皆在外，君其哭而节之。”仲尼闻之曰：“星之昭昭，不若月之曀曀，小事之成，不若大事之废，君子之非，贤于小人之是也。其晏子之谓欤！”\n景公问晏子曰：“吾欲善治齐国之政，以干霸王之诸侯。”晏子对曰：“官未具也。臣数以闻，而君不肯听也。故臣闻仲尼居处惰倦，廉隅不正，则季次、原宪侍；气郁而疾，志意不通，则仲由、卜商侍；德不盛，行不厚，则颜回、骞、雍侍。今君之朝臣万人，兵车千乘，不善政之所失于下，霣坠于民者众矣，未有能士敢以闻者。臣故曰：官未具也。”公曰：“寡人欲从夫子而善齐国之政，可乎？”对曰：“婴闻之，国有具官，然后其政可善。”公作色不说，曰：“齐国虽小，则可谓官不具？”对曰：“此非臣之所复也。昔吾先君桓公身体惰懈，辞令不给，则隰朋暱侍；左右多过，狱谳不中，则弦甯暱侍；田野不修，民氓不安，则甯戚暱侍；军吏怠，戎士偷，则王子成甫暱侍；居处佚怠，左右慑畏，繁乎乐，省乎治，则东郭牙暱侍；德义不中，信行衰微，则管子暱侍。先君能以人之长续其短，以人之厚补其薄，是以辞令穷远而不逆，兵加于有罪而不顿，是故诸侯朝其德，而天子致其胙。今君之过失多矣，未有一士以闻者也。故曰：官不具。”公曰：“善。”\n景公问于晏子曰：“为政何患？”晏子对曰：“患善恶之不分。”公曰：“何以察之？”对曰：“审择左右。左右善，则百僚各得其所宜，而善恶分。”孔子闻之曰：“此言也信矣！善进，则不善无由入矣；不善进，则善无由入矣。”\n曾子问晏子曰：“古者尝有上不谏上，下不顾民，退处山谷，以成行义者也？”晏子对曰：“察其身无能也，而讬乎不欲谏上，谓之诞意也。上惛乱，德义不行，而邪辟朋党，贤人不用，士亦不易其行，而从邪以求进，故有隐有不隐。其行法，士也，迺夫议上，则不取也。夫上不谏上，下不顾民，退处山谷，婴不识其何以为成行义者也。”\n《梁丘据问子事三君不同心晏子对以一心可以事百君》梁丘据问晏子曰：“子事三君，君不同心，而子俱顺焉，仁人固多心乎？”晏子对曰：“婴闻之，顺爱不懈，可以使百姓，暴强不忠，不可以使一人。一心可以事百君，三心不可以事一君。”仲尼闻之曰：“小子识之！晏子以一心事百君者也。”\n晋平公欲伐齐，使范昭往观焉。景公觞之，饮酒酣，范昭曰：“请君之弃罇。”公曰：“酌寡人之罇，进之于客。”范昭已饮，晏子曰：“彻罇，更之。”罇觯具矣，范昭佯醉，不悦而起舞，谓太师曰：“能为我调成周之乐乎？吾为子舞之。”太师曰：“冥臣不习。”范昭趋而出。景公谓晏子曰：“晋、大国也，使人来将观吾政，今子怒大国之使者，将柰何？”晏子曰：“夫范昭之为人也，非陋而不知礼也，且欲试吾君，臣故绝之也。”景公为太师曰：“子何以不为客调成周之乐乎？”太师对曰：“夫成周之乐，天子之乐也，若调之，必人主舞之。今范昭、人臣也，而欲舞天子之乐，臣故不为也。”范昭归以报平公曰：“齐未可伐也。臣欲试其君，而晏子识之；臣欲犯其乐，而太师知之。”仲尼闻之曰：“夫不出于尊俎之间，而知冲千里之外，其晏子之谓也。！而太师其与焉。”\n晏子使鲁，仲尼命门弟子往观。子贡反，报曰：“孰谓晏子习于礼乎？夫礼曰：‘登阶不历，堂上不趋，授玉不跪。’今晏子皆反此，孰谓晏子习于礼者？”晏子既已有事于鲁君，退见仲尼，仲尼曰：“夫礼，登阶不历，堂上不趋，授玉不跪。夫子反此乎？”晏子曰：“婴闻两楹之间，君臣有位焉，君行其一，臣行其二。君之来遬，是以登阶历、堂上趋以及位也。君授玉卑，故跪以下之。且吾闻之，大者不踰闲，小者出入可也。”晏子出，仲尼送之以宾客之礼，反，命门弟子曰：“不计之义，维晏子为能行之。”\n曾子将行，晏子送之曰：“婴闻之，君子赠人以轩，不若以言。婴请以言之，以轩乎？”曾子曰：“请以言。”晏子曰：“今夫车轮，山之直木也，良匠揉之，其圆中规，虽有槁暴，不复嬴矣，故君子慎隐揉。和氏之璧，井里之困也，良工修之，则为存国之宝，故君子慎所修。今夫兰本，三年而成，湛之苦酒，则君子不近，庶人不佩；湛之麋醢，而贾匹马矣。非兰本美也，所湛然也。愿子之必求所湛。婴闻之，君子居必择乡，游必就士，择居所以求士，求士所以辟患也。婴闻之汩常移质，习俗移性，不可不慎也。”\n晏子居晏桓子之丧，麤衰，斩，苴绖带，杖，菅屦，食粥，居倚庐，寝苫，枕草。其家老曰：“非大夫丧父之礼也。”晏子曰：“唯卿为大夫。”曾子以闻孔子，孔子曰：“晏子可谓能远害矣。不以己之是驳人之非，逊辞以避咎，义也夫！”\n景公宿于路寝之宫，夜分，闻西方有男子哭者，公悲之。明日朝，问于晏子曰：“寡人夜者闻西方有男子哭者，声甚哀，气甚悲，是奚为者也？寡人哀之。”晏子对曰：“西郭徒居布衣之士盆成适也。父之孝子，兄之顺弟也。又尝为孔子门人。今其母不幸而死，祔柩未葬，家贫，身老，子𡥶，恐力不能合祔，是以悲也。”公曰：“子为寡人弔之，因问其偏祔何所在？”晏子奉命往弔，而问偏之所在。盆成适再拜，稽首而不起，曰：“偏祔寄于路寝，得为地下之臣，拥札掺笔，给事宫殿中右陛之下，愿以某日送，未得君之意也。穷困无以图之，布唇枯舌，焦心热中，今君不辱而临之，愿君图之。”晏子曰：“然。此人之甚重者也，而恐君不许也。”盆成适蹶然曰：“凡在君耳！且臣闻之，越王好勇，其民轻死；楚灵王好细腰，其朝多饿人；子胥忠其君，故天下皆愿得以为臣；曾参、孝己爱其亲，故天下皆愿得以为子。今为人子臣，而离散其亲戚，孝乎哉？足以为子臣乎？若此而得祔，是生臣而安死母也；若此而不得，则臣请挽尸车而寄之于国门外宇溜之下，身不敢饮食，拥辕执辂，木干鸟栖，袒肉暴骸，以望君愍之。贱臣虽愚，窃意明君哀而不忍也。”晏子入，复乎公，公忿然作色而怒曰：“子何必患若言而教寡人乎？”晏子对曰：“婴闻之，忠不避危，爱无恶言。且婴固以难之矣。今君营处为游观，既夺人有，又禁其葬，非仁也；肆心傲听，不恤民忧，非义也。若何勿听？”因道盆成适之辞。公喟然太息曰：“悲乎哉！子勿复言。”迺使男子袒免，女子发笄者以百数，为开凶门，以迎盆成适。适脱衰绖，冠条缨，墨缘，以见乎公。公曰：“吾闻之，五子不满隅，一子可满朝，非迺子耶！”盆成适于是临事不敢哭，奉事以礼，毕，出门，然后举声焉。\n仲尼曰：“灵公污，晏子事之以整齐；庄公壮，晏子事之以宣武；景公奢，晏子事之以恭俭：君子也！相三君而善不通下，晏子、细人也。”晏子闻之，见仲尼曰：“婴闻君子有讥于婴，是以来见。如婴者，岂能以道食人者哉！婴之宗族待婴而祀其先人者数百家，与齐国之閒士待婴而举火者数百家，臣为此仕者也。如臣者，岂能以道食人者哉！”晏子出，仲尼送之以宾客之礼，再拜其辱。反，命门弟子曰：“救民之姓而不夸，行补三君而不有，晏子果君子也。”\n仲尼之齐，见景公，景公说之，欲封之以尔稽，以告晏子。晏子对曰：“不可。彼浩裾自顺，不可以教下；好乐绥于民，不可使亲治；立命而建事，不可守职；厚葬破民贫国，久丧遁哀费日，不可使子民；行之难者在内，而传者无其外，故异于服，勉于容，不可以道众而驯百姓。自大贤之灭，周室之卑也，威仪加多，而民行滋薄；声乐繁充，而世德滋衰。今孔丘盛声乐以侈世，饰弦歌鼓舞以聚徒，繁登降之礼以示仪，务趋翔之节以观众，传学不可以仪世，劳思不可以补民，兼寿不能殚其教，当年不能究其礼，积财不能赡其乐，繁饰邪术以营世君，盛为声乐以淫愚其民。其道也，不可以示世；其教也，不可以导民。今欲封之，以移齐国之俗，非所以导众存民也。”公曰：“善。”于是厚其礼而留其封，敬见不问其道，仲尼迺行。\n景公上路寝，闻哭声。曰：“吾若闻哭声，何为者也？”梁丘据对曰：“鲁孔丘之徒鞠语者也。明于礼乐，审于服丧，其母死，葬埋甚厚，服丧三年，哭泣甚疾。”公曰：“岂不可哉！”而色悦之。晏子曰：“古者圣人，非不知能繁登降之礼，制规矩之节，行表缀之数以教民，以为烦人留日，故制礼不羨于便事；非不知能扬干戚钟鼓竽瑟以劝众也，以为费财留工，故制乐不羨于和民；非不知能累世殚国以奉死，哭泣处哀以持久也，而不为者，知其无补死者而深害生者，故不以导民。今品人饰礼烦事，羨乐淫民，崇死以害生，三者，圣王之所禁也。贤人不用，德毁俗流，故三邪得行于世。是非贤不肖杂，上妄说邪，故好恶不足以导众。此三者，路世之政，单事之教也。公曷为不察，声受而色悦之？”\n仲尼游齐，见景公。景公曰：“先生奚不见寡人宰乎？”仲尼对曰：“臣闻晏子事三君而得顺焉，是有三心，所以不见也。”仲尼出，景公以其言告晏子，晏子对曰：“不然！非婴为三心，三君为一心故，三君皆欲其国之安，是以婴得顺也。婴闻之，是而非之，非而是之，犹非也。孔丘必据处此一心矣。”\n仲尼之齐，见景公而不见晏子。子贡曰：“见君不见其从政者，可乎？”仲尼曰：“吾闻晏子事三君而顺焉，吾疑其为人。”晏子闻之，曰：“婴则齐之世民也，不维其行，不识其过，不能自立也。婴闻之，有幸见爱，无幸见恶，诽誉为类，声响相应，见行而从之者也。婴闻之，以一心事三君者，所以顺焉；以三心事一君者，不顺焉。今未见婴之行，而非其顺也。婴闻之，君子独立不惭于影，独寝不惭于魂。孔子拔树削迹，不自以为辱；穷陈蔡，不自以为约；非人不得其故，是犹泽人之非斤斧，山人之非纲罟也。出之其口，不知其困也，始吾望儒而贵之，今吾望儒而疑之。”仲尼闻之，曰：“语有之：言发于尔，不可止于远也；行存于身，不可掩于众也。吾窃议晏子而不中夫人之过，吾罪几矣！丘闻君子过人以为友，不及人以为师。今丘失言于夫子，夫子讥之，是吾师也。”因宰我而谢焉，然仲尼见之。\n景公出田，寒，故以为浑，犹顾而问晏子曰：“若人之众，则有孔子焉乎？”晏子对曰：“有孔子焉则无有，若舜焉则婴不识。”公曰：“孔子之不逮舜为閒矣，曷为‘有孔子焉则无有，若舜焉则婴不识’？”晏子对曰：“是迺孔子之所以不逮舜。孔子行一节者也，处民之中，其过之识，况乎处君子之中乎！舜者处民之中，则自齐乎士；处君子之中，则齐乎君子；上与圣人，则固圣人之材也。此迺孔子之所以不逮舜也。”\n仲尼相鲁，景公患之，谓晏子曰：“邻国有圣人，敌国之忧也。今孔子相鲁若何？”晏子对曰：“君其勿忧。彼鲁君、弱主也，孔子、圣相也。君不如阴重孔子，设以相齐，孔子强谏而不听，必骄鲁而有齐，君勿纳也。夫绝于鲁，无主于齐，孔子困矣。”居朞年，孔子去鲁之齐，景公不纳，故困于陈蔡之间。\n景公为大钟，将悬之。晏子、仲尼、柏常骞三人朝，俱曰：“钟将毁。”冲之，果毁。公召三子者而问之。晏子对曰：“锺大，不祀先君而以燕，非礼，是以曰锺将毁。”仲尼曰：“锺大而悬下，冲之其气下回而上薄，是以曰锺将毁。”柏常骞曰：“今庚申，雷日也，音莫胜于雷，是以曰锺将毁也。”\n", "para_ids": [1610, 1611, 1612, 1613, 1614, 1615, 1616, 1617, 1618, 1619, 1620, 1621, 1622, 1623, 1624, 1625, 1626, 1627, 1628, 1629, 1630]}
{"uid": 15, "level": "h1", "h1": "《新序》", "h2": "《杂事》第一", "h3": "1．1", "text": "昔者舜自耕稼陶渔而躬孝友，父瞽瞍顽，母嚚及弟象傲，皆下愚不移。舜尽孝道，以供养瞽瞍。瞽瞍与象为浚井涂廪之谋，欲以杀舜，舜孝益笃，出田则号泣，年五十，犹婴儿慕，可谓至孝矣。故耕于历山，历山之耕者让畔；陶于河滨，河滨之陶者，器不苦窳；渔于雷泽，雷泽之渔者分均；及立为天子，天下化之，蛮夷率服，北发渠搜，南抚交阯，莫不慕义，麟凤在郊。故孔子曰：“孝弟之至，通于神明，光于四海。”舜之谓也。孔子在州里，笃行孝道，居于阙党，阙党之子弟畋渔，分、有亲者得多，孝以化之也。是以七十二子自远方至，服从其德。鲁有沈犹氏者，旦饮羊饱之，以欺市人；公慎氏有妻而淫；慎溃氏奢侈骄佚；鲁市之鬻牛马者善豫贾。孔子将为鲁司寇，沈犹氏不敢朝饮其羊，公慎氏出其妻，慎溃氏踰境而徙，鲁之鬻马牛不豫贾，布正以待之也；既为司寇，季孟堕郈费之城，齐人归所侵鲁之地，由积正之所致也。故曰：“其身正，不令而行。”\n楚共王有疾，召令尹曰：“常侍筦苏与我处，常忠我以道，正我以义。吾与处，不安也；不见，不思也。虽然，吾有得也，其功不细，必厚爵之。申侯伯与处，常纵恣吾。吾所乐者，劝吾为之；吾所好者，先吾服之；吾与处，欢乐之；不见，戚戚也。虽然，吾终无得也，其过不细，必亟遣之。”令尹曰：“诺！”明日，王薨，令尹即拜筦苏为上卿，而逐申侯伯出之境。曾子曰：“鸟之将死，其鸣也哀；人之将死，其言也善。”言反其本性，共王之谓也。故孔子曰：“朝闻道，夕死可矣。”于以闻后嗣，觉来世，犹愈没身不寤者也。\n晋平公欲伐齐，使范昭往观焉。景公赐之酒，酣，范昭曰：“愿请君之樽酌。”公曰：“酌寡人之樽，进之于客。”范昭已饮，晏子曰：“彻樽，更之！”罇觯具矣。范昭佯醉不悦而起舞，谓太师曰：“能为我调成周之乐乎？吾为子舞之。”太师曰：“冥臣不习。”范昭趋而出。景公谓晏子曰：“晋，大国也，使人来，将观吾政也，今子怒大国之使者，将奈何？”晏子曰：“夫范昭之为人，非陋而不识礼也，且欲试吾君臣，故绝之也。”景公谓太师曰：“子何以不为客调成周之乐乎？”太师对曰：“夫成周之乐，天子之乐也，若调之，必人主舞之。今范昭人臣也，而欲舞天子之乐，臣故不为也。”范昭归，以告平公曰：“齐未可伐也，臣欲试其君，而晏子识之；臣欲犯其礼，而大师知之。”仲尼闻之曰：“夫不出于樽俎之间，而知千里之外，其晏子之谓也，可谓折冲矣，而太师其与焉。”\n甘茂，下蔡人也，西入秦，数有功，至武王，以为左丞相，樗里子为右丞相。樗里子及公孙子，皆秦诸公子也，其外家韩也。数攻韩。秦武王谓甘茂曰：“寡人欲容车至周室者，其道乎韩之宜阳。”欲使甘茂伐韩，取宜阳，以通道至周室。甘茂曰：“请约魏，与伐韩。”令向寿辅行。甘茂既约，魏许甘茂，还至息壤，谓向寿曰：“子归言之王，魏听臣矣，然愿王勿伐也。”向寿归以告王，王迎甘茂于息壤，问其故，对曰：“宜阳，大县也；名为县，其实郡也。今王倍数险，行千里攻之，难。昔者，曾参之处郑，人有与曾参同名姓者杀人，人告其母曰：‘曾参杀人’，其母织自若也；顷然，一人又来告之，其母曰：‘吾子不杀人’。有顷，一人又来告。其母投杼下机，踰墙而走。夫以曾参之贤与其母信之也，然三人疑之，其母惧焉。今臣之贤也，不若曾参；王之信臣也，又不如曾参之母之信曾参也；疑臣者非特三人也。臣恐大王投杼也。魏文侯令乐羊将而攻中山，三年而拔之，乐羊反而语功，文侯示之谤书一箧。乐羊再拜稽首曰：‘此非臣之功也，主君之力也。’今臣羁旅也，樗里子、公孙子二人，挟韩而议，王必信之，是王欺魏而臣受韩之怨也。”王曰：“寡人不听也。”使伐宜阳，五月而宜阳未拔。樗里子、公孙子果争之，武王召甘茂，欲罢兵。甘茂曰：“息壤在彼。”王曰：“有之。”因悉起兵，使甘茂将，击之，遂拔宜阳。及武王薨，昭王立，樗里子、公孙子谗之，甘茂遇罪，卒奔齐。故非至明，其孰能毋用谗乎？\n鲁君使宓子贱为单父宰，子贱辞去，因请借善书者二人，使书宪书教品，鲁君予之。至单父，使书，子贱从旁引其肘。书丑，则怒之；欲好书，则又引之。书者患之，请辞而去，归以告鲁君。鲁君曰：“子贱苦吾扰之，使不得施其善政也。”乃命有司，无得擅征发单父。单父之化大治。故孔子曰：“君子哉子贱！鲁无君子者，斯安取斯！”美其德也。\n昔者邹忌以鼓琴见齐宣王，宣王善之。邹忌曰：“夫琴所以象政也。”遂为王言琴之象政状及霸王之事，宣王大悦，与语三日，遂拜以为相。齐有稷下先生，喜议政事。邹忌既为齐相，稷下先生淳于髡之属七十二人，皆轻忌，以谓设以辞，邹忌不能及，乃相与俱往见邹忌。淳于髡之徒礼倨，邹忌之礼卑。淳于髡等曰：“狐白之裘，补之以弊羊皮，何如？”邹忌曰：“敬诺，请不敢杂贤以不肖。”淳于髡曰：“方内而员釭，如何？”邹忌曰：“敬诺！请谨门内，不敢留宾客。”淳于髡等曰：“三人共牧一羊，羊不得食，人亦不得息，何如？”邹忌曰：“敬诺！减吏省员，使无扰民也。”淳于髡等三称，邹忌三知之如应响。淳于髡等辞屈而去。邹忌之礼倨，淳于髡等之礼卑。故所以尚干将莫邪者，贵其立断也；所以贵骐骥者，为其立至也。必且历日旷久乎，丝牦犹能挈石，驽马亦能致远。是以聪明捷敏，人之美材也。子贡曰：“回也闻一以知十。”美敏捷也。\n昔者秦魏为与国，齐楚约而欲攻魏，魏使人求救于秦，冠盖相望，秦救不出。魏人有唐且者，年九十馀，谓魏王曰：“老臣请西说秦，令兵先臣出，可乎？”魏王曰：“敬诺！”遂约车而遣之。且见秦王，秦王曰：“丈人罔然，乃遂至此，甚苦矣。魏来求救数矣，寡人知魏之急矣！”唐且荅曰：“大王已知魏之急而救不至，是大王筹䇲之臣失之也。且夫魏，一万乘之国也，称东藩，受冠带，祠春秋者，为秦之强，足以为与也。今齐楚之兵，已在魏郊矣，大王之救不至，魏急则且割地而约齐楚，王虽欲救之，岂有及哉？是亡一万乘之魏，而强二敌之齐楚也。窃以为大王筹䇲之臣失之矣！”秦王惧然而悟，遽发兵救之，驰骛而往。齐楚闻之，引兵而去，魏氏复故。唐且一说定彊秦之䇲，解魏国之患，散齐楚之兵，一举而折冲消难，辞之功也。孔子曰：“言语宰我子贡。”故《诗》曰：“辞之集矣，民之洽矣；辞之怿矣，民之莫矣。”唐且有辞，魏国赖之，故不可以已。\n有司请吏于齐桓公，桓公曰：“以告仲父。”有司又请，桓公曰：“以告仲父。”若是者三。在侧者曰：“一则告仲父，二则告仲父，易哉为君！”桓公曰：“吾未得仲父则难；已得仲父，曷为其不易也。”故王者劳于求人，佚于得贤。舜举众贤在位，垂衣裳，恭己无为而天下治。汤、文用伊、吕，成王用周、邵，而刑措不用，兵偃而不动，用众贤也。桓公用管仲则小也，故至于霸而不能以王。故孔子曰：“小哉管仲之器！”盖善其遇桓公，惜其不能以王也。至明主则不然，所用大矣。《诗》曰：“济济多士，文王以宁。”此之谓也。\n孟尝君问于白圭曰：“魏文侯名过于桓公，而功不及五伯，何也？”白圭对曰：“魏文侯师子夏，友田子方，敬段干木，此名之所以过于桓公也；卜相则曰：‘成与黄孰可？’此功之所以不及五伯也。以私爱妨公举，在职者不堪其事，故功废；然而名号显荣者，三士翊之也。如相三士，则王功成，岂特霸哉！”\n晋人伐楚，三舍不止，大夫曰：“请击之。”庄王曰：“先君之时，晋不伐楚；及孤之身，而晋伐楚，是寡人之过也，如何其辱诸大夫也！”大夫曰：“先君之时，晋不伐楚；及臣之身，而晋伐楚，是臣之罪也，请击之。”庄王俛泣而起，拜诸大夫。晋人闻之曰：“君臣争以过为在己，且君下其臣犹如此，所谓上下一心，三军同力，未可攻也。”乃夜还师。孔子闻之曰：“楚庄王霸，其有方矣。下士以一言而敌还，以安社稷，其霸，不亦宜乎？”《诗》曰：“柔远能迩，以定我王。”此之谓也。\n郑人游于乡校，以议执政之善否。然明谓子产曰：“何不毁乡校？”子产曰：“胡为？夫人朝夕游焉，以议执政之善否。其所善者，吾将行之；其所恶者，吾将改之，是吾师也。如之何毁之？吾闻为国，忠信以损怨，不闻作威以防怨。譬之若防川也，大决所犯，伤人必多，吾不能救也；不如小决之使导，吾闻而药之也。”然明曰：“蔑也，乃今知吾子之信可事也。小人实不材。若果行此，其郑国实赖之，岂惟二三臣？”仲尼闻是语也，曰：“以是观之，人谓子产不仁，吾不信也。”\n哀公问孔子曰：“寡人生乎深宫之中，长于妇人之手。寡人未尝知哀也，未尝知忧也，未尝知劳也，未尝知惧也，未尝知危也。”孔子辟席曰：“吾君之问，乃圣君之问也。丘，小人也，何足以言之？”哀公曰：“否，吾子就席，微吾子，无所闻之矣！”孔子就席曰：“然。君入庙门，升自阼阶，仰见榱栋，俯见几筵，其器存，其人亡，君以此思哀，则哀将安不至矣；君昧爽而栉冠，平旦而听朝，一物不应，乱之端也，君以此思忧，则忧将安不至矣；君平旦而听朝，日昃而退，诸侯之子孙，必有在君之门廷者，君以此思劳，则劳将安不至矣；君出鲁之四门，以望鲁之四郊，亡国之墟，列必有数矣，君以此思惧，则惧将安不至矣。丘闻之，君者舟也，庶人者水也，水则载舟，水则覆舟，君以此思危，则危将安不至矣。夫执国之柄，履民之上，懔乎如以腐索御犇马。《易》曰：‘履虎尾。’《诗》曰：‘如履薄冰。’不亦危乎！”哀公再拜曰：“寡人虽不敏，请事斯语矣。”\n勇士一呼，三军皆辟，士之诚也。昔者楚熊渠子夜行，见寝石，以为伏虎，关弓射之，灭矢饮羽。下视，知石也，却复射之，矢摧无迹。熊渠子见其诚心，而金石为之开，况人心乎？唱而不和，动而不随，中必有不全者矣。夫不降席而匡天下者，求之己也。孔子曰：“其身正，不令而行；其身不正，虽令不从。”先王之所以拱揖指挥而四海宾者，诚德之至，已形于外，故《诗》曰：“王犹允塞，徐方既来。”此之谓也。\n鲁哀公问子夏曰：“必学而后可以安国保民乎？”子夏曰：“不学而能安国保民者，未尝闻也。”哀公曰：“然则，五帝有师乎？”子夏曰：“有，臣闻黄帝学乎大真，颛顼学乎绿图，帝喾学乎赤松子，尧学乎尹寿，舜学乎务成跗，禹学乎西王国，汤学乎威子伯，文王学乎铰时子斯，武王学乎郭叔，周公学乎太公，仲尼学乎老聃。此十一圣人，未遭此师，则功业不著乎天下，名号不传乎千世。《诗》曰：‘不愆不忘，率由旧章。’此之谓也。夫不学，不明古道，而能安国家者，未之有也。”\n秦昭王问孙卿曰：“儒无益于人之国。”孙卿曰：“儒者法先王，隆礼义，谨乎臣子，而能致贵其上者也。人主用之，则进在本朝；置而不用，则退编百姓而敌，必为顺下矣。虽穷困冻馁，必不以邪道为食。无置锥之地，而明于持社稷之大计。叫呼而莫之能应，然而通乎裁万物养百姓之经纪。势在人上，则王公之才也；在人下，则社稷之臣，国君之宝也。虽隐于穷闾漏屋，人莫不贵之，道诚存也。仲尼为鲁司寇，沈犹氏不敢朝饮其羊，公慎氏出其妻，慎溃氏喻境而走，鲁之鬻牛马不豫贾，布正以待之也。居于阙党，阙党之子弟罔罟，分、有亲者取多，孝悌以化之也。儒者在本朝，则美政；在下位，则美俗。儒之为人下如是矣。”王曰：“然则，其为人上何如？”孙卿对曰：“其为人也广大矣。志意定乎内，礼节修乎朝，法则度量正乎官，忠信爱利形乎下。行一不义，杀一无罪，而得天下，不为也。若义信乎人矣，通于四海，则天下之外，应之而怀之，是何也？则贵名白而天下治也。故近者歌讴而乐之，远者竭走而趋之，四海之内若一家，通达之属莫不从服。夫是之谓人师。《诗》曰：‘自西自东，自南自北，无思不服。’此之谓也。夫其为人下也如彼，为人上也如此，何为其无益人之国乎？”昭王曰：“善！”\n田赞衣儒衣而见荆王。荆王曰：“先生之衣，何其恶也？”赞对曰：“衣又有恶此者。”荆王曰：“可得而闻邪？”对曰：“甲恶于此。”王曰：“何谓也？”对曰：“冬日则寒，夏日则热，衣无恶于甲者矣。赞贫，故衣恶也。今大王，万乘之主也，富厚无敌，而好衣人以甲，臣窃为大王不取也。意者为其义耶？甲兵之事，析人之首，刳人之腹，堕人城郭，系人子女，其名尤甚不荣。意者为其贵邪？苟虑害人，人亦必虑害之；苟虑危人，人亦必虑危之。其贵，人甚不安之。二者，为大王无取焉。”荆王无以应也。昔卫灵公问阵，孔子言俎豆，贱兵而贵礼也。夫儒服，先王之服也，而荆王恶之；兵者，国之凶器也，而荆王喜之。所以屈于田赞而危其国也，故《春秋》曰：“善为国者不师。”此之谓也。\n哀公问于孔子曰：“寡人闻之，东益宅不祥，信有之乎？”孔子曰：“不祥有五，而东益不与焉。夫损人而益己，身之不祥也；弃老取幼，家之不祥也；释贤用不肖，国之不祥也；老者不教，幼者不学，俗之不祥也；圣人伏匿，天下之不祥也。故不祥有五，而东益不与焉。《诗》曰：‘各敬尔仪，天命不又。’未闻东益之与为命也。”\n颜渊侍鲁定公于台，东野毕御马于台下。定公曰：“善哉！东野毕之御。”颜渊曰：“善则善矣！虽然，其马将失。”定公不悦，以告左右曰：“吾闻之，君子不谗人，君子亦谗人乎？”颜渊不悦，历阶而去。须臾，马败闻矣。定公躐席而起曰：“趋驾请颜渊。”颜渊至，定公曰：“向寡人曰：‘善哉！东野毕御也。’吾子曰：‘善则善矣！虽然，其马将失矣。’不识君子何以知之也？”颜渊曰：“臣以政知之。昔者，舜工于使人，造父工于使马。舜不穷于其民，造父不尽其马。是以舜无失民，造父无失马。今东野毕之御也，上车执辔，御体正矣；周旋步骤，朝礼毕矣；历险致远，而马力殚矣。然求不已，是以知其失矣。”定公曰：“善，可少进与？”颜渊曰：“兽穷则触，鸟穷则啄，人穷则诈，自古及今，穷其下能无危者，未之有也。《诗》曰：‘执辔如组，两骖如舞。’善御之谓也。”定公曰：“善哉！寡人之过也。”\n孔子北之山戎氏，有妇人哭于路者，其哭甚哀。孔子立舆而问曰：“曷为哭哀至于此也？”妇人对曰：“往年虎食我夫，今虎食我子，是以哀也。”孔子曰：“嘻！若是，则曷为不去也？”曰：“其政平，其吏不苛，吾以是不能去也。”孔子顾子贡曰：“弟子记之，夫政之不平而吏苛，乃甚于虎狼矣。《诗》曰：‘降丧饥馑，斩伐四国’，夫政不平也，乃斩伐四国，而况二人乎？其不去宜哉！”\n孔子侍坐于季孙，季孙之宰通曰：“君使人假马，其与之乎？”孔子曰：“吾闻取于臣，谓之取，不曰假。”季孙悟，告宰曰：“自今以来，君有取，谓之取，无曰假。”故孔子正假马之名，而君臣之义定矣。《论语》曰：“必也正名。”《诗》曰：“无易由言，无曰苟矣。”可不慎乎？\n子张见鲁哀公，七日而哀公不礼，讬仆夫而去曰：“臣闻君好士，故不远千里之外，犯霜露，冒尘垢，百舍重趼，不敢休息以见君，七日而君不礼。君之好士也，有似叶公子高之好龙也。叶公子高好龙，钩以写龙，凿以写龙，屋室雕文以写龙，于是夫龙闻而下之，窥头于牖，施尾于堂。叶公见之，弃而还走，失其魂魄，五色无主。是叶公非好龙也，好夫似龙而非龙者也。今臣闻君好士，故不远千里之外以见君，七日不礼，君非好士也，好夫似士而非士者也。《诗》曰：‘中心藏之，何日忘之？’敢讬而去。”\n齐有闾丘卬，年十八，道遮宣王曰：“家贫亲老，愿得小仕。”宣王曰：“子年尚稚，未可也。”闾丘卬对曰：“不然！昔有颛顼，行年十二而治天下；秦项橐，七岁为圣人师。由此观之，卬不肖耳，年不稚矣。”宣王曰：“未有咫角骖驹而能服重致远者也。由此观之，夫士亦华发堕颠而后可用耳。”闾丘卬曰：“不然！夫尺有所短，寸有所长。骅骝騄骥，天下之俊马也，使之与貍鼬试于釜灶之间，其疾未必能过貍鼬也。黄鹄白鹤，一举千里，使之与燕服翼试之堂庑之下，庐室之间，其便未必能过燕服翼也。辟闾巨阙，天下之利器也，击石不缺，刺石不锉，使之与管槀决目出眯，其便未必能过管槀也。由此观之，华发堕颠，与卬何以异哉？”宣王曰：“善！子有善言，何见寡人之晚也。”卬对曰：“夫鸡豚讙嗷，即夺钟鼓之音，云霞充咽，则夺日月之明。谗人在侧，是以见晚也。《诗》曰：‘听言则对，谮言则退。’庸得进乎？”宣王拊轼曰：“寡人有过。”遂载与之俱归而用焉。故孔子曰：“后生可畏，安知来者之不如今？”此之谓也。\n士尹池为荆使于宋，司城子罕止而觞之。南家之墙，拥于前而不直，西家之潦，经其宫而不止。士尹池问其故，司城子罕曰：“南家工人也，为鞔者也，吾将徙之，其父曰：‘吾恃为鞔，已食三世矣，今徙，是宋邦之求鞔者，不知吾处也。吾将不食，愿相国之忧吾不食也。’为是故吾不徙。西家高，吾宫卑，潦之经吾宫也利，为是故不禁也。”士尹池归，荆适兴兵，欲攻宋，士尹池谏于王曰：“宋不可攻也，其主贤，其相仁；贤者得民，仁者能用人，攻之无功，为天下笑。”楚释宋而攻郑。孔子闻之曰：“夫修之于庙堂之上，而折冲于千里之外者，司城子罕之谓也。”\n鲁孟献子聘于晋，宣子觞之，三徙，锺石之悬，不移而具。献子曰：“富哉家！”宣子曰：“子之家孰与我家富？”献子曰：“吾家甚贫，惟有二士曰颜回、兹无灵者，使吾邦家安平，百姓和恊。惟此二者耳，吾尽于此矣。”客出，宣子曰：“彼君子也，以养贤为富，我鄙人也，以钟石金玉为富。”孔子曰：“孟献子之富，可著于《春秋》。”\n齐攻鲁，求岑鼎。鲁君载岑鼎往，齐侯不信而反之，以为非也。使人告鲁君：“柳下惠以为是，因请受之。”请鲁君请于柳下惠，柳下惠对曰：“君之欲以为岑鼎也，以免国也。臣亦有国于此，破臣之国，以免君之国，此臣所难也。”鲁君乃以真岑鼎往。柳下惠可谓守信矣，非独存己之国也，又存鲁君之国。信之于人，重矣，犹舆之輗軏也。故孔子曰：“大舆无輗，小舆无軏，其何以行之哉！”此之谓也。\n原宪居鲁，环堵之室，茨以生蒿，蓬户甕牖，揉桑以为枢，上漏下湿，匡坐而弦歌。子赣闻之，乘肥马，衣轻裘，中绀而表素，轩车不容巷，往见原宪。原宪冠桑叶冠、杖藜杖而应门，正冠则缨绝，衽襟则肘见，纳屦则踵决。子赣曰：“嘻！先生何病也！”原宪仰而应之曰：“宪闻之，无财之谓贫，学而不能行之谓病。宪，贫也，非病也。若夫希世而行，比周而交，学以为人，教以为己，仁义之慝，舆马之饰，宪不忍为也。”子赣逡巡，面有愧色，不辞而去。原宪曳杖拖履，行歌《商颂》而反，声满天地，如出金石。天子不得而臣也，诸侯不得而友也。故养志者忘身，身且不爱，孰能累之？《诗》曰：“我心匪石，不可转也；我心匪席，不可卷也。”此之谓也。\n楚昭王有士曰石奢，其为人也，公正而好义，王使为理。于是，廷有杀人者，石奢追之，则其父也。遂反于廷，曰：“杀人者，仆之父也。以父成政，不孝；不行君法，不忠。弛罪废法，而伏其辜，仆之所守也。伏斧锧，命在君。”君曰：“追而不及，庸有罪乎？子其治事矣！”石奢曰：“不私其父，非孝也；不行君法，非忠也；以死罪生，非廉也。君赦之，上之惠也；臣不敢失法，下之行也。”遂不离鈇锧，刎颈而死于廷中。君子闻之曰：“贞夫法哉！孔子曰：‘子为父隐，父为子隐，直在其中矣！’《诗》曰：‘彼己之子，邦之司直。’石子之谓也。”\n齐大饥，黔敖为食于路，以待饿者而食之。有饿者蒙袂接履，贸贸然来。黔敖左奉食，右执饮曰：“嗟！来食！”饿者扬其目而视之曰：“予唯不食嗟来之食，以至于此也！”从而谢焉。终不食而死。曾子闻之曰：“微与！其嗟也可去，其谢也可食。”\n东方有士曰袁族目，将有所适而饥于道。狐父之盗丘人也，见之，下壶餐以与之。袁族目三餔而能视，仰而问焉曰：“子谁也？”曰：“我狐父之盗丘人也。”袁族目曰：“嘻！汝乃盗也！何为而食我以，吾不食也。”两手据地而欧之，不出，喀喀然，遂伏地而死。县名为胜母，曾子不入；邑号朝歌，墨子回车。故孔子席不正不坐，割不正不食，不饮盗泉之水，积正也；族目不食而死，洁之正也。\n鲍焦衣弊肤见，洁畚将蔬，遇子赣于道。子赣曰：“吾子何以至此也？”焦曰：“天下之遗德教者众矣，吾何以不至于此也！吾闻之，世不己知而行之不已者，是爽行也；上不己知而干之不止者，是毁廉也。行爽廉毁，然且不舍，惑于利者也。”子赣曰：“吾闻之，非其世者，不生其利；污其君者，不履其土。今吾子污其君而履其土，非其世而将其蔬，此谁之有哉？”鲍焦曰：“呜呼！吾闻贤者重进而轻退，廉者易丑而轻死。”乃弃其蔬而立，槁死于洛水之上。君子闻之曰：“廉夫刚哉！夫山锐则不高，水狭则不深，行特者其德不厚，志与天地疑者，其为人不祥，鲍子可谓不祥矣！其节度浅深，适至而止矣。《诗》曰：‘已焉哉！天实为之，谓之何哉！’”\n陈恒弑君，使勇士六人劫子渊栖，子渊栖曰：“子之欲与我，以我为知乎？臣弑君，非知也；以我为仁乎？见利而背君，非仁也；以我为勇乎？劫我以兵，惧而与子，非勇也。使吾无此三者，与，何补于子？若吾有此三者，终不从子矣！”乃舍之。\n孔子见宋荣启期，老，白首，衣弊服，鼓琴自乐。孔子问曰：“先生老而穷，何乐也？”启期曰：“吾有三乐。天生万物以人为贵，吾得为人，一乐也；人生以男为贵，吾得为男，二乐也；人生命有伤夭，吾年九十岁，是三乐也。贫者士之常，死者人之终，居常以守终，何不乐乎？”《御览》三百八十三。\n勇士一呼，三军皆辟易，士之诚也。夫勇士孟贲，水行不避蛟龙，陆行不避虎狼，发怒吐气，声响动天。至其死矣，头身断绝。夫不用仁而用武，当时虽快，身必无后，是以孔子勤勤行仁。《御览》四百三十七。\n孔子曰：“圣人虽生异世，相袭若规矩。”《文选》孙子荆《为石仲容与孙皓书》注引。\n臧孙行猛政，子赣非之。臧孙召子赣而问曰：“我不法耶？”曰：“法矣。”“我不廉耶？”曰：“廉矣。”“我不能事耶？”曰：“能事矣。”臧孙曰：“三者吾唯恐不能，今尽能之，子尚何非邪？”子贡曰：“子法矣，好以害人；子廉矣，好以骄上；子能事矣，好以陵下。夫政者犹张琴瑟也，大絃急则小絃绝矣。是以位尊者德不可以薄，官大者治不可以小，地广者制不可以狭，民众者法不可以苛，天性然也。故曰，罚得则奸邪止矣，赏得则下欢悦矣。由此观之，子则贼心已见矣。独不闻夫子产之相郑乎？其论材推贤举能也，抑恶而扬善。故有大略者，不问其所短；有德厚者，不问其小疵；有大功者，宿恶灭息。成人之美，不成人之恶也。其牧民之道，养之以仁，教之以礼，使之以义，修法练教，必遵民所乐。故从其所便而处之，因其所欲而与之，顺其所好而劝之。赏之疑者从重，罚之疑者从轻。其罚审，其赏明，其刑省，其德纯，其治约而教化行矣。治郑七年而风俗和平，灾害不生，国无刑人，囹圄空虚。及死，国人闻之，皆叩心流涕，曰：‘子产已死，吾将安归？夫使子产命可易，吾不爱家一人。’其生也则见爱，其死也而可悲，仕者哭于廷，商人哭于市，农人哭于野，处女哭于室，良人绝琴瑟，大夫解佩玦，妇人脱簪珥，皆巷哭。然则思者仁恕之道也。君子之治，始于不足见而终于不可及，此之谓也。盖德厚者报美，怨大者祸深，故曰，德莫大于仁，而祸莫大于刻。夫善不可以为求，而恶不可以乱去。今子方病，民喜而相贺曰：‘臧孙子已病。’幸其将死。子之病少愈，而民以相惧曰：‘臧孙子病又愈矣，何吾命之不幸也。臧孙子又不死矣。’子之病也，人以相喜，生也，人以相骇，子之贼心亦甚深矣。为政若此，如之何不非也。”于是臧孙子惭焉，退而避位。《群书治要》。\n赵简子欲专天下，谓其相曰：“赵有犊犨，晋有铎鸣，鲁有孔丘，吾杀三人者，天下可王也。”于是乃召犊犨、铎鸣而问政焉，已而杀之。使使者聘孔子于鲁，以胖牛肉迎于河上，使者语船人曰：“孔子即上船，中河必流而杀之。”孔子至，使者致命，进胖牛之肉。孔子仰天而叹曰：“美哉水乎，洋洋乎，使丘不济此水者命也夫！”子路趋而进曰：“何谓也？”孔子曰：“夫犊犨、铎鸣，晋国之贤大夫也。赵简子未得意之时，须而后从政，及其得意也杀之。黄龙不返于涸泽，凤凰不离其罻罗。故刳胎焚林则麒麟不臻，覆巢破卵则凤凰不翔，竭泽而渔则龟龙不见，鸟兽之于不仁犹知避之，况丘乎？故虎啸而谷风起，龙兴而景云见，击庭锺于外而黄锺应于内。夫物类之相感，精神之相应，若响之应声，影之象形，故君子违伤其类者。今彼已杀吾类矣，何为之此乎？”于是遂回车，不渡而还。《三国志．刘廙传注》。\n子路治蒲三年，孔子过之，入其境曰：“善哉由乎！恭敬以信矣。”入其邑，曰：“善哉由乎！忠信以宽矣。”至于其廷，曰：“善哉由乎！明察以断矣。”子贡执辔而问曰：“夫子未见由而三称其善，可得闻乎？”孔子曰：“我入其境，田畴尽易，草莱甚闢，沟洫甚深，此其恭敬以信，故其民尽力也。入其邑，墙屋甚崇，树木甚茂，此忠信以宽，故其民不偷也。入其廷，廷甚闲，此明察以断，故其民不扰也。”《群书治要》。\n孔子谓曾子曰：“君子不以利害义，则耻辱安从生哉？官怠于宦成，病加于少愈，祸生于怠惰，孝衰于妻子，察此四者，慎终如始。”薛据《孔子集语》。\n", "para_ids": [1631, 1632, 1633, 1634, 1635, 1636, 1637, 1638, 1639, 1640, 1641, 1642, 1643, 1644, 1645, 1646, 1647, 1648, 1649, 1650, 1651, 1652, 1653, 1654, 1655, 1656, 1657, 1658, 1659, 1660, 1661, 1662, 1663, 1664, 1665, 1666, 1667, 1668]}
{"uid": 16, "level": "h1", "h1": "《说苑》", "h2": "《君道》", "h3": "1．5", "text": "鲁哀公问于孔子曰：“吾闻君子不博，有之乎？”孔子对曰：“有之。”哀公曰：“何为其不博也？”孔子对曰：“为其有二乘。”哀公曰：“有二乘，则何为不博也？”孔子对曰：“为其兼行恶道也。”哀公惧焉。有间，曰：“若是乎君子之恶恶道之甚也！”孔子对曰：“君子之恶恶道不能甚，则其好善道亦不能甚；好善道不能甚，则百姓之亲之也亦不能甚。《诗》云：‘未见君子，忧心惙惙，亦既见止，亦既觏止，我心则悦。’《诗》之好善道之甚也如此。”哀公曰：“善哉！吾闻君子成人之美，不成人之恶，微孔子，吾焉闻斯言也哉！”\n虞人与芮人质其成于文王。入文王之境，则见其人民让为士大夫，入其国，则见其士大夫让为公卿。二国者相谓曰：“其人民让为士大夫，其士大夫让为公卿，然则此其君亦让以天下而不居矣。”二国者，未见文王之身，而让其所争，以为闲田而反。孔子曰：“大哉！文王之道乎，其不可加矣！不动而变，无为而成，敬慎恭己而虞、芮自平。”故《书》曰：\n楚昭王有疾，卜之曰：“河为祟。”大夫请用三牲焉。王曰：“止，古者先王割地制土，祭不过望，江、汉、睢、漳、楚之望也。祸福之至，不是过也，不谷虽不德，河非所获罪也。”遂不祭焉。仲尼闻之曰：“昭王可谓知大道矣，其不失国宜哉！”\n孔子曰：“文王似元年，武王似春王，周公似正月。文王以王季为父，以太任为母，以太姒为妃，以武王、周公为子，以泰颠、闳夭为臣，其本美矣。武王正其身以正其国，正其国以正天下。伐无道，刑有罪，一动而天下正，其事正矣。春致其时，万物皆及生；君致其道，万人皆及治。周公戴己而天下顺之，其诚至矣。”\n孔子曰：“夏道不亡，商德不作；商德不亡，周德不作；周德不亡，《春秋》不作。《春秋》作而后君子知周道亡也。”故上下相亏也，犹水火之相灭也。人君不可不察而大盛其臣下，此私门盛而公家毁也。人君不察焉，则国家危殆矣。筦子曰：“权不两错，政不二门。”故曰：“胫大于股者难以步，指大于臂者难以把。”本小末大，不能相使也。\n子贡问于孔子曰：“今之人臣孰为贤？”孔子曰：“吾未识也。往者，齐有鲍叔，郑有子皮，贤者也。”子贡曰：“然则齐无管仲，郑无子产者乎？”子曰：“赐，汝徒知其一，不知其二。汝闻进贤为贤耶？用力为贤耶？”子贡曰：“进贤为贤。”子曰：“然。吾闻鲍叔之进管仲也；闻子皮之进子产也。未闻管仲、子产之有所进也。”\n魏文侯且置相，召李克而问焉，曰：“寡人将置相，置于季成子与翟触，我孰置而可？”李克曰：“臣闻之，贱不谋贵，外不谋内，踈不谋亲，臣者踈贱，不敢闻命。”文侯曰：“此国事也，愿与先生临事而勿辞。”李克曰：“君不察故也，可知矣，贵视其所举，富视其所与，贫视其所不取，穷视其所不为。由此观之，可知矣。”文侯曰：“先生出矣，寡人之相定矣。”李克出，遇翟黄。翟黄问曰：“吾闻君问相于先生，未知果孰为之？”李克曰：“季成子为之。”翟黄作色不悦曰：“触失望于先生。”李克曰：“子何遽失望于我？子之言我于子之君也，岂与我比周而求大官哉！君问相于我，臣对曰：‘君不察故也，贵视其所举，富视其所与，贫视其所不取，穷视其所不为。由此观之，可知也。’君曰：‘出矣，寡人之相定矣。’以是知季成子之为相。”翟黄不悦曰：“触何遽不为相乎？西河之守，触所任也；计事内史，触所任也。王欲攻中山，吾进乐羊；无使治之臣，吾进先生；无使傅其子，吾进屈侯鲋。触何负于季成子。”李克曰：“子不如季成子。季成子食采千锺，什九居外一居中，以聘约天下之士，是以东得卜子夏、田子方、段干木，彼其所举，人主之师也。子之所举，人臣之才也。”翟黄迮然而惭曰：“触失对于先生，请自修然后学。”言未卒，而左右言季成子立为相矣。于是翟黄默然变色，内惭，不敢出三月也。\n田子方渡西河，造翟黄。翟黄乘轩车，戴华盖，黄金之勒，约镇簟席，如此者，其驷八十乘，子方望之，疑以为人君也，道狭，下抵车而待之。翟黄至而睹其子方也，下车而趋，自投下风，曰：“触。”田子方曰：“子与！吾向者望子，疑以为人君也。子至而人臣也。将何以至此乎？”翟黄对曰：“此皆君之所以赐臣也，积三十岁，故至于此。时以闲暇，祖之旷野，正逢先生。”子方曰：“何子赐车轝之厚也？”翟黄对曰：“昔者西河无守，臣进吴起而西河之外宁；邺无令，臣进西门豹而魏无赵患；酸枣无令，臣进北门可而魏无齐忧；魏欲攻中山，臣进乐羊而中山拔，魏无使治之臣，臣进李克而魏国大治。是以进此五大夫者，爵禄倍，以故至于此。”子方曰：“可，子勉之矣！魏国之相，不去子而之他矣。”翟黄对曰：“君母弟有公孙季成者，进子夏而君师之，进段干木而君友之，进先生而君敬之，彼其所进师也﹑友也、所敬者也。臣之所进者，皆守职守禄之臣也，何以至魏国相乎？”子方曰：“吾闻身贤者贤也，能进贤者亦贤也。子之五举者尽贤，子勉之矣，子终其次矣。”\n简子有臣尹绰﹑赦厥。简子曰：“厥爱我，谏我必不于众人中；绰也不爱我，谏我必于众人中。”尹绰曰：“厥也爱君之丑，而不爱君之过；臣也爱君之过，而不爱君之丑。”孔子曰：“君子哉尹绰！面訾不面誉也。”\n子贡问孔子曰：“赐为人下，而未知所以为人下之道也。”孔子曰：“为人下者，其犹土乎？种之则五谷生焉，掘之则甘泉出焉，草木植焉，禽兽育焉，生人立焉，死人入焉，多其功而不言。为人下者，其犹土乎！”\n子路为蒲令，备水灾，与民春修沟渎。为人烦苦，故人与之一箪食、一壶浆。孔子闻之，使子贡复之。子路忿然不悦，往见夫子曰：“由也以暴雨将至，恐有水灾，故与人修沟渎以备之，而民多匮于食，故与人一箪食﹑一壶浆，而夫子使赐止之，何也？夫子止由之行仁也。夫子以仁教而禁其行仁也，由也不受。”孔子曰：“尔以民为饿，何不告于君，发仓廪以给食之，而以尔私馈之，是汝不明君之惠，见汝之德义也。速已则可矣，否则尔之受罪不久矣！”子路心服而退也。\n孔子曰：“君子务本，本立而道生。”夫本不正者末必陭，始不盛者终必衰。《诗》云：“原隰既平，泉流既清。”本立而道生。《春秋》之义，有正春者无乱秋，有正君者无危国。《易》曰：“建其本而万物理，失之毫厘，差以千里。”是故君子贵建本而重立始。\n孔子曰：“行身有六本，本立焉，然后为君子。立体有义矣而孝为本；处丧有礼矣而哀为本；战陈有队矣而勇为本；治政有理矣而能为本，居国有礼矣而嗣为本；生才有时矣而力为本。置本不固，无务丰末；亲戚不悦，无务外交；事无终始，无务多业；闻记不言，无务多谈；比近不说，无务修远。是以反本修迩，君子之道也。”\n子路曰：“负重道远者，不择地而休；家贫亲老者，不择禄而仕。昔者由事二亲之时，常食藜藿之实，而为亲负米百里之外。亲没之后，南游于楚，从车百乘，积粟万锺，累茵而坐，列鼎而食，愿食藜藿、为亲负米之时，不可复得也。枯鱼衔索，几何不蠹，二亲之寿，忽如过隙，草木欲长，霜露不使，贤者欲养，二亲不待。”故曰：\n曾子芸瓜而误斩其根，曾晳怒，援大杖击之，曾子仆地。有顷乃苏，蹶然而起，进曰：“曩者参得罪于大人，大人用力教参，得无疾乎？”退屏鼓琴而歌，欲令曾晳听其歌声，令知其平也。孔子闻之，告门人曰：“参来，勿内也。”曾子自以无罪，使人谢孔子。孔子曰：“汝闻瞽叟有子名曰舜，舜之事父也，索而使之，未尝不在侧，求而杀之，未尝可得。小箠则待，大箠则走，以逃暴怒也。今子委身以待暴怒，立体而不去，杀身以陷父不义，不孝孰是大乎？汝非天子之民耶？杀天子之民，其罪奚如？”以曾子之材，又居孔氏之门，有罪不自知，处义难乎！\n周召公年十九，见正而冠，冠则可以为方伯诸侯矣。人之幼稚童蒙之时，非求师正本，无以立身全性。夫幼者必愚，愚者妄行；愚者妄行，不能保身。孟子曰：“人皆知以食愈饥，莫知以学愈愚。”故善材之幼者，必勤于学问，以修其性。今人诚能砥砺其材，自诚其神明，睹物之应，通道之要，观始卒之端，览无外之境，逍遥乎无方之内，彷徉乎尘埃之外，卓然独立，超然绝世，此上圣之所游神也。然晚世之人，莫能闲居心思，鼓琴读书，追观上古，友贤大夫，学问讲辨，日以自虞。䟽远世事，分明利害，筹策得失，以观祸福。设义立度，以为法式，穷追本末，究事之情，死有遗业，生有荣名，此皆人材之所能建也。然莫能为者，偷慢懈堕，多暇日之故也。是以失本而无名。夫学者，崇名立身之本也。仪状齐等，而饰貌者好；质性同伦，而学问者智。是故砥砺琢磨非金也，而可以利金；《诗》《书》辟立，非我也，而可以厉心。夫问讯之士，日夜兴起，厉中益知以分别理。是故处身则全，立身不殆，士苟欲深明博察以垂荣名，而不好问讯之道，则是伐智本而塞智原也，何以立躯也！骐骥虽疾，不遇伯乐，不致千里；干将虽利，非人力不能自断焉；乌号之弓虽良，不得排檠，不能自任，人才虽高，不务学问，不能致圣。水积成川，则蛟龙生焉；土积成山，则豫樟生焉；学积成圣，则富贵尊显至焉。千金之裘，非一狐之皮也；台庙之榱，非一木之枝也；先王之法，非一士之智也。故曰：讯问者智之本，思虑者智之道也。《中庸》曰：“好问近乎智，力行近乎仁，知耻近乎勇。”积小之能大者，其惟仲尼乎！学者所以反情治性尽才者也。亲贤学问，所以长德也；论交合友，所以相致也。《诗》云：“如切如瑳，如琢如磨。”此之谓也。\n孔子曰：“可以与言终日而不倦者，其惟学乎！其身体不足观也，其勇力不足惮也，其先祖不足称也，其族姓不足道也，然而可以闻于四方而昭于诸侯者，其惟学乎！《诗》曰：‘不愆不亡，率由旧章。’夫学之谓也。”\n孔子曰：“鲤乎，君子不可以不学，见人不可以不饰。不饰则无根，无根则失理，失理则不忠，不忠则失礼，失礼则不立。夫远而有光者，饰也；近而逾明者，学也。譬之如污池，水潦注焉，菅蒲生之，从上观之，知其非源也。”\n孔子谓子路曰：“汝何好？”子路曰：“好长剑。”孔子曰：“非此之问也，谓以汝之所能加之以学，岂可及哉？”子路曰：“学亦有益乎？”孔子曰：“夫人君无谏臣则失政，士无教友则失听。御狂马不释其策，操弓不返于檠。木受绳则直，人受谏则圣。受学重问，孰不顺成？毁仁恶士，且近于刑。君子不可以不学。”子路曰：“南山有竹，弗揉自直，斩而射之，通于犀革。又何学为乎？”孔子曰：“括而羽之，镞而砥砺之，其入不益深乎？”子路再拜曰：“敬受教哉！”\n子路问于孔子曰：“请释古之学，而行由之意，可乎？”孔子曰：“不可。昔者东夷之子慕诸夏之义，有女，其夫死，为之内私壻，终身不嫁。不嫁则不嫁矣，然非贞节之义也。苍梧之弟，娶妻而美好，请与兄易。忠则忠矣，然非礼也。今子欲释古之学而行子之意，庸知子之意不以用非为是、用是为非乎？不顺其初，虽欲悔之，难哉！”\n丰墙墝下，未必崩也，流潦至，坏必先矣；树本浅，根垓不深，未必橛也，飘风起，暴雨至，拔必先矣。君子居于是国，不崇仁义，不尊贤臣，未必亡也，然一旦有非常之变，车驰人走，指而祸至，乃始忧愁干喉燋脣，仰天而叹，庶几焉天其救之，不亦难乎？孔子曰：“不慎其前，而悔其后，虽悔无及矣。”《诗》云：“啜其泣矣，何嗟及矣。”言不先正本而成忧于末也。\n河间献王曰：“管子称‘仓廪实，知礼节；衣食足，知荣辱。’夫谷者，国家所以昌炽，士女所以姣好，礼义所以行，而人心所以安也。《尚书》五福以富为始。子贡问为政，孔子曰：\n子路曰：“不能甘勤苦，不能恬贫穷，不能轻死亡，而曰我能行义，吾不信也。”昔者申包胥立于秦庭七日七夜，哭不绝声，遂以存楚，不能勤苦，安能行此？曾子布衣缊袍未得完，糟糠之食﹑藜藿之羹未得饱，义不合则辞上卿，不恬贫穷，安能行此？比干将死而谏逾忠，伯夷﹑叔齐饿死于首阳而志逾彰，不轻死亡，安能行此？故夫士欲立义行道，毋论难易而后能行之；立身著名，无顾利害而后能成之。《诗》曰：“彼其之子，硕大且笃。”非良笃修激之君子，其谁能行之哉！\n王子比干杀身以成其忠，尾生杀身以成其信，伯夷﹑叔齐杀身以成其廉，此四子者，皆天下之通士也，岂不爱其身哉？以为夫义之不立，名之不著，是士之耻也，故杀身以遂其行。由此观之，卑贱贫穷，非士之耻也。夫士之所耻者，天下举忠而士不与焉，举信而士不与焉，举廉而士不与焉。三者存乎身，名传于后世，与日月并而不息，虽无道之世，不能污焉。然则非好死而恶生也，非恶富贵而乐贫贱也。由其道，遵其理，尊贵及己，士不辞也。孔子曰：“富而可求，虽执鞭之士，吾亦为之；富而不可求，从吾所好。”大圣之操也。《诗》云：“我心匪石，不可转也；我心匪席，不可卷也。”言不失己也。能不失己，然后可与济难矣。此士君子之所以越众也。\n楚伐陈，陈西门燔，因使其降民修之。孔子过之，不轼。子路曰：“礼，过三人则下车，过二人则轼，今陈修门者人数众矣，夫子何为不轼？”孔子曰：“丘闻之，国亡而不知，不智；知而不争，不忠；忠而不死，不廉。今陈修门者不能行一于此，丘故不为轼也。”\n孔子见齐景公，景公致廪丘以为养。孔子辞不受，出谓弟子曰：“吾闻君子当功以受禄，今说景公，景公未之行，而赐我廪丘，其不知丘亦甚矣。”遂辞而行。\n曾子衣弊衣以耕，鲁君使人往致邑焉，曰：“请以此修衣。”曾子不受。反复往，又不受。使者曰：“先生非求于人，人则献之，奚为不受？”曾子曰：“臣闻之，受人者畏人，予人者骄人。纵子有赐，不我骄也，我能勿畏乎？”终不受。孔子闻之曰：“参之言，足以全其节也。”\n圣人之于天下百姓也，其犹赤子乎？饥者则食之，寒者则衣之，将之养之，育之长之，唯恐其不至于大也。《诗》曰：“蔽芾甘棠，勿翦勿伐，召伯所茇。”《传》曰：“自陕以东者，周公主之；自陕以西者，召公主之。”召公述职，当桑蚕之时，不欲变民事，故不入邑中，舍于甘棠之下而听断焉。陕间之人，皆得其所，是故后世思而歌咏之。善之故言之，言之不足，故嗟叹之，嗟叹之不足，故咏歌之。夫诗人感然后思，思然后积，积然后满，满然后发，发由其道而致其位焉。百姓叹其美而致其敬。甘棠之不伐也，政教恶乎不行。孔子曰：“吾于《甘棠》，见宗庙之敬也，甚矣，思其人，必爱其树，尊其人，必敬其位。顺安万物，古圣之道几哉！”\n仁人之德教也，诚恻隐于中，悃愊于内，不能已于其心。故其治天下也，如救溺人。见天下强凌弱，众暴寡，幼孤臝露，死伤系虏，不忍其然。是以孔子历七十二君，冀道之一行而得施其德，使民生于全育，烝庶安土，万物熙熙，各乐其终。卒不遇，故睹麟而泣，哀道不行，德泽不洽，于是退作《春秋》，明素王之道，以示后人。思施其惠，未尝辍忘；是以百王尊之，志士法焉。诵其文章。传今不绝，德及之也。《诗》曰：“载驰载驱，周爰咨谋。”此之谓也。\n圣王布德施惠，非求报于百姓也；郊望禘尝，非求报于鬼神也。山致其高而云雨起焉；水致其深而蛟龙生焉；君子致其道而福禄归焉。夫有阴德者，必有阳报；有隐行者，必有昭名。古者沟防不修，水为人害。禹凿龙门，闢伊阙，平治水土，使民得陆处。百姓不亲，五品不逊。契教以君臣之义，父子之亲，夫妇之辨，长幼之序。田野不修，民食不足。后稷教之，闢地垦草，粪土树谷，令百姓家给人足。故三后之后，无不王者，有阴德也。周室衰，礼义废，孔子以三代之道，教导于后世，继嗣至今不绝者，有隐行也。\n孔子曰：“里仁为美，择不处仁，焉得智？”夫仁者必恕然后行，行一不义，杀一无辠，虽以得高官大位，仁者不为也。夫大仁者，爱近以及远，及其有所不谐，则亏小仁以就大仁。大仁者，恩及四海；小仁者，止于妻子。妻子者，以其知营利，以妇人之恩抚之，饰其内情，雕画其伪，孰知其非真？虽当时蒙荣，然士君子以为大辱。故共工、驩兜、符里、邓析，其智非无所识也，然而为圣王所诛者，以无德而苟利也。竖刁、易牙毁体杀子以干利，卒为贼于齐。故人臣不仁，篡弑之乱生，人臣而仁，国治主荣，明主察焉，宗庙大宁。夫人臣犹贵仁，况于人主乎？故桀、纣以不仁失天下，汤、武以积德有海土。是以圣王贵德而务行之。《孟子》曰：“推恩足以及四海，不推恩不足以保妻子，古人所以大过人者无他焉，善推其所有而已。”\n季康子谓子游曰：“仁者爱人乎？”子游曰：“然。”“人亦爱之乎？”子游曰：“然。”康子曰：“子产死，郑人，丈夫舍玦珮，妇人舍珠珥，夫妇巷哭，三月不闻竽瑟之声。仲尼之死，吾不闻鲁国之爱夫子，奚也？”子游曰：“譬子产之与夫子，其犹浸水之与天雨乎。浸水所及则生，不及则死。斯民之生也，必以时雨，既以生，莫爱其赐。故曰：譬子产之与夫子也，犹浸水之与天雨乎？”\n孔子之楚，有渔者献鱼甚强，孔子不受。献鱼者曰：“天暑市远，卖之不售，思欲弃之粪壤，不若献之君子。”孔子再拜而受，使弟子扫除将祭之。弟子曰：“夫人将弃之，今夫子将祭之，何也？”孔子曰：“吾闻之，务施而不腐馀财者，圣人也。今受圣人之赐，可无祭乎？”\n子路持剑，孔子问曰：“由，安用此乎？”子路曰：“善古者，固以善之；不善古者，固以自卫。”孔子曰：“君子以忠为质，以仁为卫，不出环堵之内，而闻千里之外。不善以忠化，寇暴以仁围，何必持剑乎？”子路曰：“由也，请摄齐以事先生矣。”\n孔子曰：“德不孤，必有邻。”夫施德者贵不德；受恩者尚必报。是故臣劳勤以为君而不求其赏；君持施以牧下而无所德。故《易》曰：“劳而不怨，有功而不德，厚之至也。”君臣相与，以市道接，君悬禄以待之，臣竭力以报之。逮臣有不测之功，则主加之以重赏，如主有超异之恩，则臣必死以复之。孔子曰：“北方有兽，其名曰蟨，前足鼠，后足兔。是兽也，甚矣其爱蛩蛩、巨虚也，食得甘草，必齧以遗蛩蛩、巨虚，蛩蛩、巨虚见人将来，必负蟨以走。蟨非性之爱蛩蛩、巨虚也，为其假足之故也；二兽者，亦非性之爱蟨也，为其得甘草而遗之故也。夫禽兽昆虫犹知比假而相有报也，况于士君子之欲兴名利于天下者乎？”夫臣不复君之恩，而苟营其私门，祸之原也。君不能报臣之功，而惮行赏者，亦乱之基也。夫祸乱之源基，由不报恩生矣。\n赵襄子见围于晋阳，罢围，赏有功之臣五人，高赫无功而受上赏，五人皆怒。张孟谈谓襄子曰：“晋阳之中，赫无大功，今与之上赏，何也？”襄子曰：“吾在拘尼之中，不失臣主之礼，唯赫也。子虽有功，皆骄，寡人与赫上赏，不亦可乎？”仲尼闻之曰：“赵襄子可谓善赏士乎，赏一人，而天下之为人臣者，莫敢失君臣之礼矣。”\n东闾子尝富贵而后乞。人问之，曰：“公何为如是？”曰：“吾自知吾尝相六七年，未尝贵一人也；吾尝富三千万者再，未尝富一人也。不知士出身之咎然也。”孔子曰：“物之难矣，小大多少，各有怨恶，数之理也，人而得之，在于外假之也。”\n楚人献鼋于郑灵公。公子家见。公子宋之食指动，谓公子家曰：“他日我如是，必尝异味。”及食大夫鼋，召公子宋而不与，公子宋怒，染指于鼎，尝之而出。公怒，欲杀之。公子宋与公子家谋先，遂弑灵公。子夏曰：“《春秋》者记君不君，臣不臣，父不父，子不子者也。此非一日之事也，有渐以至焉。”\n季孙问于孔子曰：“如杀无道，以就有道，何如？”孔子曰：“子为政，焉用杀。子欲善而民善矣。君子之德风也，小人之德草也，草上之风必偃。”言明其化而已也。\n卫灵公谓孔子曰：“有语寡人，为国家者谨之于庙堂之上，而国家治矣，其可乎？”孔子曰：“可。爱人者则人爱之，恶人者则人恶之，知得之己者，亦知得之人。所谓不出于环堵之室而知天下者，知反之己者也。”\n子贡问治民于孔子，孔子曰：“懔懔焉如以腐索御奔马。”子贡曰：“何其畏也？”孔子曰：“夫通达之国皆人也，以道导之则吾畜也，不以道导之则吾雠也，若何而毋畏也。”\n卫灵公问于史鰌曰：“政孰为务？”对曰：“大理为务，听狱不中，死者不可生也，断者不可属也。故曰：大理为务。”少焉，子路见公。公以史鰌言告之，子路曰：“司马为务，两国有难，两军相当，司马执枹以行之，一斗不当，死者数万。以杀人为非也，此其为杀人亦众矣。故曰：司马为务。”少焉，子贡入见，公以二子言告之，子贡曰：“不识哉！昔禹与有扈氏战，三陈而不服。禹于是修教一年，而有扈氏请服。故曰：去民之所事，奚狱之所听，兵革之不陈，奚鼓之所鸣，故曰：教为务也。”\n齐桓公出猎，逐鹿而走入山谷之中，见一老公而问之，曰：“是为何谷？”对曰：“为愚公之谷。”桓公曰：“何故？”对曰：“以臣名之。”桓公曰：“今视公之仪状，非愚人也，何为以公名之？”对曰：“臣请陈之，臣故畜牸牛，生子而大，卖之而买驹。少年曰：‘牛不能生马。’遂持驹去。傍邻闻之，以臣为愚，故名此谷为愚公之谷。”桓公曰：“公诚愚矣！夫何为而与之。”桓公遂归。明日朝，以告管仲。管仲正衿再拜曰：“此夷吾之愚也。使尧在上，咎繇为理，安有取人之驹者乎？若有见暴如是叟者，又必不与也。是公知狱讼之不正，故与之耳，请退而修政。”孔子曰：“弟子记之，桓公，霸君也；管仲，贤佐也。犹有以智为愚者也，况不及桓公、管仲者也！”\n鲁有父子讼者，康子曰：“杀之。”孔子曰：“未可杀也。夫民不知子父讼之为不善者久矣！是则上过也，上有道，是人亡矣。”康子曰：“夫治民以孝为本，今杀一人以戮不孝，不亦可乎？”孔子曰：“不孝而诛之，是虐杀不辜也。三军大败，不可诛也；狱讼不治，不可刑也。上陈之教而先服之，则百姓从风矣。躬行不从，而后俟之以刑，则民知罪矣。夫一仞之墙，民不能踰；百仞之山，童子升而游焉，凌迟故也。今是仁义之凌迟久矣！能谓民弗踰乎？《诗》曰：‘俾民不迷。’昔者，君子导其百姓不使迷，是以威厉而不至，刑错而不用也。”于是讼者闻之，乃请无讼。\n鲁哀公问政于孔子，孔子对曰：“政有使民富且寿。”哀公曰：“何谓也？”孔子曰：“薄赋敛则民富，无事则远罪，远罪则民寿。”公曰：“若是则寡人贫矣。”孔子曰：“《诗》云：‘凯悌君子，民之父母。’未见其子富而父母贫者也。”\n仲尼见宋君，宋君问仲尼曰：“吾欲长有国；吾欲列都之得；吾欲使民安不惑；吾欲使士竭其力；吾欲使日月当时；吾欲使圣人自来；吾欲使官府治。为之奈何？”仲尼对曰：“千乘之君，万乘之主，问于丘者多矣，未尝有如主君问丘之术也，然而尽可得也。丘闻之，两君相亲则长有国；君惠臣忠则列都之得；毋杀不辜，毋释罪人，则民不惑；益士禄赏则竭其力；尊天敬鬼则日月当时；善为刑罚则圣人自来；尚贤使能则官府治。”宋君曰：“岂有不然哉！”\n子贡曰：“叶公问政于夫子，夫子曰：‘政在于附近而来远。’鲁哀公问政于夫子，夫子曰：‘政在于谕臣。’齐景公问政于夫子，夫子曰：‘政在于节用。’三君问政于夫子，夫子应之不同，然则政有异乎？”孔子曰：“夫荆之地广而都狭，民有离志焉，故曰：政在于附近而来远。哀公有臣三人，内比周以惑其君，外鄣距诸侯宾客，以蔽其明，故曰：政在谕臣。齐景公奢于台榭，淫于苑囿，五官之乐不解，一旦而赐人百乘之家者三，故曰：政在于节用。此三者，政也。《诗》不云乎，‘乱离斯瘼，爰其适归。’此伤离散以为乱者也；‘匪其止共，惟王之邛。’此伤奸臣蔽主以为乱者也；‘相乱蔑资，曾莫惠我师。’此伤奢侈不节以为乱者也。察此三者之所欲，政其同乎哉！”\n宓子贱治单父，弹鸣琴，身不下堂，而单父治。巫马期亦治单父，以星出，以星入，日夜不处，以身亲之，而单父亦治。巫马期问其故于宓子贱，宓子贱曰：“我之谓任人，子之谓任力。任力者固劳，任人者固佚。”人曰：“宓子贱则君子矣，佚四肢，全耳目，平心气而百官治，任其数而已矣。巫马期则不然，弊性事情，劳烦教诏，虽治，犹未至也。”\n孔子谓宓子贱曰：“子治单父而众说，语丘所以为之者。”曰：“不齐父其父，子其子，恤诸孤而哀丧纪。”孔子曰：“善，小节也，小民附矣，犹未足也。”曰：“不齐也，所父事者三人，所兄事者五人，所友者十一人。”孔子曰：“父事三人，可以教孝矣；兄事五人，可以教弟矣；友十一人，可以教学矣。中节也，中民附矣，犹未足也。”曰：“此地民有贤于不齐者五人，不齐事之，皆教不齐所以治之术。”孔子曰：“欲其大者，乃于此在矣。昔者尧、舜清微其身，以听观天下，务来贤人。夫举贤者，百福之宗也，而神明之主也。惜乎！不齐之所治者小也；不齐所治者大，其与尧、舜继矣。”\n宓子贱为单父宰，辞于夫子。夫子曰：“毋迎而距也，毋望而许也。许之则失守，距之则闭塞，譬如高山深渊，仰之不可极，度之不可测也。”子贱曰：“善，敢不承命乎！”\n宓子贱为单父宰，过于阳昼，曰：“子亦有以送仆乎？”阳昼曰：“吾少也贱，不知治民之术，有钓道二焉，请以送子。”子贱曰：“钓道奈何？”阳昼曰：“夫投纶错饵，迎而吸之者阳桥也，其为鱼也薄而不美；若存若亡，若食若不食者鲂也，其为鱼也博而厚味。”宓子贱曰：“善。”于是未至单父，冠盖迎之者，交接于道。子贱曰：“车驱之，车驱之，夫阳昼之所谓阳桥者至矣。”于是至单父，请其耆老尊贤者而与之共治单父。\n孔子兄子有孔蔑者，与宓子贱皆仕。孔子往过孔蔑而问之曰：“自子之仕者，何得何亡？”孔蔑曰：“自吾仕者未有所得，而有所亡者三。曰：王事若袭，学焉得习，以是学不得明也，所亡者一也；奉禄少，𩱡鬻不足及亲戚，是以亲戚益疏矣，所亡者二也；公事多急，不得吊死视病，是以朋友益䟽矣，所亡者三也。”孔子不说，而复往见子贱曰：“自子之仕，何得何亡？”子贱曰：“自吾之仕者，未有所亡，而有所得者三：始诵之文，今履而行之，是学日益明也，所得者一也；奉禄虽少，𩱡鬻足及亲戚，是以亲戚益亲也，所得者二也；公事虽急，夜勤吊死视病，是以朋友益亲也，所得者三也。”孔子谓子贱曰：“君子哉若人！君子哉若人！鲁无君子也，斯焉取斯！”\n子路治蒲，见于孔子曰：“由愿受教。”孔子曰：“蒲多壮士，又难治也。然吾语汝：恭以敬，可以摄勇；宽以正，可以容众；恭以洁，可以亲上。”\n子贡为信阳令，辞孔子而行，孔子曰：“力之顺之，因天之时，无夺无伐，无暴无盗。”子贡曰：“赐少而事君子，君子固有盗者邪？”孔子曰：“夫以不肖伐贤，是谓夺也。以贤伐不肖，是谓伐也。缓其令，急其诛，是谓暴也。取人善以自为己，是谓盗也。君子之盗，岂必当财币乎？吾闻之曰：知为吏者，奉法以利民，不知为吏者，枉法以侵民，此皆怨之所由生也。临官莫如平，临财莫如廉，廉、平之守，不可攻也。匿人之善者，是谓蔽贤也；扬人之恶者，是谓小人也。不内相教而外相谤者，是谓不足亲也。言人之善者，有所得而无所亡伤也；言人之恶者，无所得而有所伤也。故君子慎言语焉，毋先己而后人，择言出之，令口如耳。”\n齐侯问于晏子曰：“为政何患？”对曰：“患善恶之不分。”公曰：“何以察之？”对曰：“审择左右。左右善则百僚各得其所宜，而善恶分矣。”孔子闻之曰：“此言也信矣！善言进，则不善无由入矣，不进善言，则善无由入矣。”\n延陵季子游于晋，入其境，曰：“嘻，暴哉国乎！”入其都，曰：“嘻，力屈哉国乎！”立其朝，曰：“嘻，乱哉国乎！”从者曰：“夫子之入晋境未久也，何其名之不疑也？”延陵季子曰：“然，吾入其境，田亩荒秽而不休，杂增崇高，吾是以知其国之暴也。吾入其都，新室恶而故室美，新墙卑而故墙高，吾是以知其民力之屈也。吾立其朝，君能视而不下问，其臣善伐而不上谏，吾是以知其国之乱也。”\n鲁国之法，鲁人有赎臣妾于诸侯者，取金于府。子贡赎人于诸侯而还其金。孔子闻之曰：“赐失之矣！夫圣人之举事也，可以移风易俗，而教导可施于百姓，非独适其身之行也。今鲁国富者寡而贫者众，赎而受金，则为不廉，不受，则后莫复赎。自今以来，鲁人不复赎人矣。”孔子可谓通于化矣。故老子曰：“见小曰明。”\n孔子见季康子，康子未说，孔子又见之。宰予曰：“吾闻之夫子曰：‘王公不聘，不动。’今吾子之见司寇也少数矣。”孔子曰：“鲁国以众相凌，以兵相暴之日，久矣，而有司不治，聘我者孰大于是哉！”鲁人闻之曰：“圣人将治，可以不先自为刑罚乎？”自是之后，国无争者。孔子谓弟子曰：“违山十里，蟪蛄之声，犹尚存耳，政事无如膺之矣。”\n古之鲁俗，涂里之闾，罗门之罗，𤕭门之渔，独得于礼。是以孔子善之。夫涂里之闾，富家为贫者出；罗门之罗，有亲者取多，无亲者取少；𤕭门之渔，有亲者取巨，无亲者取小。\n眉睫之微，接而形于色；声音之风，感而动乎心。甯戚击牛角而商歌，桓公闻而举之；鲍龙跪石而登嵼，孔子为之下车。尧、舜相见，不违桑阴；文王举太公，不以日久。故贤圣之接也，不待久而亲；能者之相见也，不待试而知矣。故士之接也，非必与之临财分货乃知其廉也；非必与之犯难涉危乃知其勇也。举事决断，是以知其勇也；取与有让，是以知其廉也。故见虎之尾而知其大于貍也；见象之牙而知其大于牛也。一节见则百节知矣。由此观之，以所见可以占未发，覩小节，固足以知大体矣。\n齐景公问于孔子曰：“秦穆公其国小处僻而霸，何也？”对曰：“其国虽小而其志大，处虽僻而其政中，其举果，其谋和，其令不偷。亲举五羖大夫于系缧之中，与之语，三日而授之政。以此取之，虽王可也，霸则小矣。”\n周公旦白屋之士，所下者七十人，而天下之士皆至。晏子所与同衣食者百人，而天下之士亦至。仲尼修道行，理文章，而天下之士亦至矣。伯牙子鼓琴，其友锺子期听之，方鼓琴而志在太山，锺子期曰：“善哉乎鼓琴！巍巍乎若太山。”少选之间，而志在流水，锺子期复曰：“善哉乎鼓琴！汤汤乎若流水。”锺子期死，伯牙破琴绝絃，终身不复鼓琴，以为世无足为鼓琴者。非独琴若此也，贤者亦然。虽有贤者而无以接之，贤者奚由尽忠哉！骥不自至千里者，待伯乐而后至也。\n哀公问于孔子曰：“人何若而可取也？”孔子对曰：“毋取拑者，毋取健者，毋取口锐者。”哀公曰：“何谓也？”孔子曰：“拑者大给利，不可尽用；健者必欲兼人，不可以为法也；口锐者多诞而寡信，后恐不验也。夫弓矢和调而后求其中焉；马悫愿顺然后求其良材焉；人必忠信重厚，然后求其知能焉。今人有不忠信重厚而多知能，如此人者譬犹豺狼与，不可以身近也。是故先其仁信之诚者，然后亲之。于是有知能者，然后任之。故曰：亲仁而使能。夫取人之术也，观其言而察其行。夫言者，所以抒其胸而发其情者也。能行之士，必能言之。是故先观其言而揆其行。夫以言揆其行，虽有奸轨之人，无以逃其情矣。”哀公曰：“善。”\n赵简子游于西河而乐之，叹曰：“安得贤士而与处焉？”舟人古桑跪而对曰：“夫珠玉无足，去此数千里而所以能来者，人好之也。今士有足而不来者，此是吾君不好之乎？”赵简子曰：“吾门左右客千人，朝食不足，暮收市征；暮食不足，朝收市征。吾尚可谓不好士乎？”舟人古桑对曰：“鸿鹄高飞远翔，其所恃者六翮也。背上之毛，腹下之毳，无尺寸之数，去之满把，飞不能为之益卑，益之满把，飞不能为之益高。不知门下左右客千人者，亦有六翮之用乎？将尽毛毳也。”\n鲁哀公问于孔子曰：“当今之时君子谁贤？”对曰：“卫灵公。”公曰：“吾闻之，其闺门之内，姑姊妹无别。”对曰：“臣观于朝廷，未观于堂陛之间也。灵公之弟曰公子渠牟，其知足以治千乘之国，其信足以守之，而灵公爱之。又有士曰王林，国有贤人，必进而任之，无不达也，不能达，退而与分其禄，而灵公尊之。又有士曰庆足，国有大事则进而治之，无不济也，而灵公说之。史鰌去卫，灵公邸舍三月，琴瑟不御，待史鰌之入也而后入，臣是以知其贤也。”\n介子推行年十五而相荆，仲尼闻之，使人往视。还，曰：“廊下有二十五俊士，堂上有二十五老人。”仲尼曰：“合二十五人之智，智于汤武；并二十五人之力，力于彭祖，以治天下，其固免矣乎！”\n孔子闲居，喟然而叹曰：“铜鞮伯华而无死，天下其有定矣！”子路曰：“愿闻其为人也何若？”孔子曰：“其幼也，敏而好学；其壮也，有勇而不屈；其老也，有道而能以下人。”子路曰：“其幼也，敏而好学则可；其壮也，有勇而不屈则可。夫有道又谁下哉？”孔子曰：“由不知也，吾闻之，以众攻寡无不消也；以贵下贱无不得也。昔者，周公旦制天下之政，而下士七十人，岂无道哉？欲得士之故也。夫有道而能下于天下之士，君子乎哉！”\n孔子之郯，遭程子于涂，倾盖而语终日。有间，顾谓子路曰：“取束帛一，以赠先生。”子路不对。有间，又顾谓曰：“取束帛一，以赠先生。”子路屑然对曰：“由闻之也，士不中而见，女无媒而嫁，君子不行也。”孔子曰：“由，《诗》不云乎？‘野有蔓草，零露漙兮，有美一人，清扬婉兮，邂逅相遇，适我愿兮。’今程子天下之贤士也，于是不赠，终身不见。大德毋踰闲，小德出入可也。”\n齐桓公使管仲治国，管仲对曰：“贱不能临贵。”桓公以为上卿，而国不治。桓公曰：“何故？”管仲对曰：“贫不能使富。”桓公赐之齐国之市租一年，而国不治。桓公曰：“何故？”对曰：“䟽不能制亲。”桓公立以为仲父。齐国大安而遂霸天下。孔子曰：“管仲之贤，而不得此三权者，亦不能使其君南面而霸矣。”\n鲁人攻鄪，曾子辞于鄪君曰：“请出，寇罢而后复来。请姑毋使狗豕入吾舍。”鄪君曰：“寡人之于先生也，人无不闻。今鲁人攻我而先生去我，我胡守先生之舍？”鲁人果攻鄪而数之罪十，而曾子之所争者九。鲁师罢，鄪君复修曾子舍而后迎之。\n子路问于孔子曰：“治国何如？”孔子曰：“在于尊贤而贱不肖。”子路曰：“范、中行氏尊贤而贱不肖矣，其亡何也？”曰：“范、中行氏尊贤而不能用也，贱不肖而不能去也，贤者知其不己用而怨之，不肖者知其贱己而雠之。贤者怨之，不肖者雠之。怨雠并前，中行氏虽欲无亡，岂可得乎？”\n《易》曰：“王臣蹇蹇，匪躬之故。”人臣之所以蹇蹇为难而谏其君者，非为身也，将欲以匡君之过，矫君之失也。君有过失者，危亡之萌也。见君之过失而不谏，是轻君之危亡也。夫轻君之危亡者，忠臣不忍为也。三谏而不用则去，不去则身亡，身亡者，仁人所不为也。是故谏有五：一曰正谏，二曰降谏，三曰忠谏，四曰戆谏，五曰讽谏。孔子曰：“吾其从讽谏矣乎！”夫不谏则危君，固谏则危身，与其危君宁危身，危身而终不用，则谏亦无功矣。智者度君权时，调其缓急而处其宜，上不敢危君，下不以危身，故在国而国不危，在身而身不殆。昔陈灵公不听泄冶之谏而杀之，曹羁三谏曹君不听而去，《春秋》序义虽俱贤，而曹羁合礼。\n楚昭王欲之荆台游，司马子綦进谏曰：“荆台之游，左洞庭之陂，右彭蠡之水，南望猎山，下临方淮，其乐使人遗老而忘死，人君游者尽以亡其国，愿大王勿往游焉。”王曰：“荆台乃吾地也，有地而游之，子何为绝我游乎？”怒而击之。于是令尹子西驾安车四马径于殿下，曰：“今日荆台之游，不可不观也。”王登车而拊其背曰：“荆台之游，与子共乐之矣。”子西步马十里，引辔而止曰：“臣不敢下车，愿得有道，大王肯听之乎？”王曰：“第言之。”令尹子西曰：“臣闻之，为人臣而忠其君者，爵禄不足以赏也；为人臣而谀其君者，刑罚不足以诛也。若司马子綦者，忠臣也；若臣者，谀臣也。愿大王杀臣之躯，罚臣之家而禄司马子綦。”王曰：“若我能止听，公子独能禁我游耳，后世游之，无有极时，奈何？”令尹子西曰：“欲禁后世易耳，愿大王山陵崩阤，为陵于荆台。未尝有持锺鼓管絃之乐，而游于父祖之墓上者也。”于是王还车，卒不游荆台，令罢先置。孔子从鲁闻之曰：“美哉！令尹子西谏之于十里之前，而权之于百世之后者也。”\n齐简公有臣曰诸御鞅，谏简公曰：“田常与宰予，之二人者甚相憎也。臣恐其相攻，相攻虽叛而危之，不可，愿君去一人也。”简公曰：“非而细人之所敢议也。”居无几何，田常果攻宰予于庭，贼简公于朝，简公喟然太息曰：“余不用鞅之言，以至此患也！”故忠臣之言，不可不察也。\n孔子曰：“良药苦于口利于病，忠言逆于耳利于行。”故武王谔谔而昌，纣嘿嘿而亡。君无谔谔之臣，父无谔谔之子，兄无谔谔之弟，夫无谔谔之妇，士无谔谔之友，其亡可立而待也。故曰：君失之，臣得之；父失之，子得之；兄失之，弟得之；夫失之，妇得之；士失之，友得之。故无亡国破家，悖父乱子，放兄弃弟，狂夫淫妇，绝交败友者也。\n孔子读易至于《损》、《益》，则喟然而叹。子夏避席而问曰：“夫子何为叹？”孔子曰：“夫自损者益，自益者缺，吾是以叹也。”子夏曰：“然则学者不可以益乎？”孔子曰：“否，天之道，成者未尝得久也。夫学者以虚受之，故曰：得。苟接知持满，则天下之善言不得入其耳矣。昔尧履天子之位，犹允恭以持之，虚静以待下，故百载以逾盛，迄今而益章。昆吾自臧而满意，穷高而不衰，故当时而亏败，迄今而愈恶。是非损益之征与？吾故曰：谦也者，致恭以存其位者也。夫丰明而动故能大，苟大则亏矣，吾戒之。故曰：天下之善言不得入其耳矣。日中则昃，月盈则食，天地盈虚，与时消息。是以圣人不敢当盛，升舆而遇三人则下，二人则轼，调其盈虚，故能长久也。”子夏曰：“善，请终身诵之。”\n孔子观于周庙，有欹器焉。孔子问守庙者曰：“此为何器？”对曰：“盖为右坐之器。”孔子曰：“吾闻右坐之器，满则覆，虚则欹，中则正，有之乎？”对曰：“然。”孔子使子路取水而试之，满则覆。中则正，虚则欹。孔子喟然叹曰：“呜呼！恶有满而不覆者哉！”子路曰：“敢问持满有道乎？”孔子曰：“持满之道，挹而损之。”子路曰：“损之有道乎？”孔子曰：“高而能下，满而能虚，富而能俭，贵而能卑，智而能愚，勇而能怯，辩而能讷，博而能浅，明而能闇，是谓损而不极。能行此道，唯至德者及之。《易》曰：‘不损而益之。’故损自损而终故益。”\n曾子有疾，曾元抱首，曾华抱足。曾子曰：“吾无颜氏之才，何以告汝？虽无能，君子务益。夫华多实少者，天也；言多行少者，人也。夫飞鸟以山为卑而层巢其巅，鱼鳖以渊为浅而穿穴其中，然所以得者，饵也。君子苟能无以利害身，则辱安从至乎？官怠于宦成，病加于少愈，祸生于懈惰，孝衰于妻子。察此四者，慎终如始。”《诗》曰：“靡不有初，鲜克有终。”\n孔子曰：“存亡祸福，皆在己而已。天灾地妖亦不能杀也。昔者殷王帝辛之时，爵生乌于城之隅，工人占之曰：‘凡小以生巨，国家必祉，王名必倍。’帝辛喜爵之德，不治国家，亢暴无极，外寇乃至，遂亡殷国。此逆天之时，诡福反为祸者也。至殷王武丁之时，先王道缺，刑法弛，桑榖俱生于朝，七日而大拱。工人占之曰：‘桑榖者，野物也，野物生于朝，意者朝亡乎？’武丁恐骇，侧身修行，思昔先王之政，兴灭国，继绝世，举逸民，明养老之道。三年之后，远方之君，重译而朝者十有六国。此迎天时，得祸反为福者也。故妖孽者，天所以警天子、诸侯者也；恶梦者，所以警士大夫者也。故妖孽不胜善政，恶梦不胜善行也。至治之极，祸反为福。”故太甲曰：“天作孽，犹可违，自作孽，不可逭。”\n子赣之承或，在涂，见道侧巾弊布拥蒙而衣衰，其名曰舟绰，子赣问焉。曰：“此至承几何？”嘿然不对，子赣曰：“人问乎己而不应，何也？”屏其拥蒙而言曰：“望而黩人者，仁乎？覩而不识者，智乎？轻侮人者，义乎？”子赣下车曰：“赐不仁，过问三言，可复闻乎？”曰：“是足于子矣，吾不告子。”于是子赣参偶则轼，五偶则下。\n鲁哀公问于孔子曰：“予闻忘之甚者，徙而忘其妻，有诸？”孔子对曰：“此非忘之甚者也，忘之甚者，忘其身。”哀公曰：“可得闻与？”对曰：“昔夏桀贵为天子，富有天下，不修禹之道，毁坏辟法，裂绝世祀，荒淫于乐，沉酗于酒。其臣有左师触龙者，谄谀不止。汤诛桀，左师触龙者，身死四支不同坛而居，此忘其身者也。”哀公愀然变色曰：“善。”\n孔子之周，观于太庙。右陛之前，有金人焉，三缄其口，而铭其背曰：“古之慎言人也，戒之哉，戒之哉！无多言，多言多败；无多事，多事多患。安乐必戒，无行所悔。勿谓何伤，其祸将长。勿谓何害，其祸将大。勿谓何残，其祸将然。勿谓莫闻，天妖伺人。荧荧不灭，炎炎奈何。涓涓不壅，将成江河。緜緜不绝，将成网罗。青青不伐，将寻斧柯。诚不能慎之，祸之根也。口是何伤，祸之门也。强梁者不得其死，好胜者必遇其敌。盗怨主人，民害其贵。君子知天下之不可盖也，故后之下之，使人慕之。执雌持下，莫能与之争者。人皆趋彼，我独守此。众人惑惑，我独不从。内藏我知，不与人论技。我虽尊高，人莫我害。夫江河长百谷者，以其卑下也。天道无亲，常与善人。戒之哉，戒之哉！”孔子顾谓弟子曰：“记之，此言虽鄙而中事情。《诗》曰：‘战战兢兢，如临深渊，如履薄冰。’行身如此，岂以口遇祸哉！”\n孔子行游中路，闻哭者声，其音甚悲。孔子曰：“驱之！驱之！前有异人音。”少进，见之，丘吾子也，拥镰带索而哭。孔子辟车而下，问曰：“夫子非有丧也，何哭之悲也？”丘吾子对曰：“吾有三失。”孔子曰：“愿闻三失。”丘吾子曰：“吾少好学问，周遍天下，还后吾亲亡，是一失也；事君奢骄，谏不遂，是二失也；厚交友而后绝，是三失也。树欲静而风不定，子欲养而亲不待。往而不来者，年也；不可得再见者，亲也。请从此辞。”则自刎而死。孔子曰：“弟子记之，此足以为戒也。”于是弟子辞归养亲者十有三人。\n孔子论《诗》，至于《正月》之六章，戄然曰：“不逢时之君子，岂不殆哉！从上依世则废道，违上离俗则危身，世不与善，己独由之，则曰非妖则孽也，是以桀杀关龙逄，纣杀王子比干。故贤者不遇时，常恐不终焉。《诗》曰：‘谓天盖高，不敢不跼，谓地盖厚，不敢不蹐。’此之谓也。”\n孔子见罗者，其所得者皆黄口也。孔子曰：“黄口尽得，大爵独不得，何也？”罗者对曰：“黄口从大爵者不得，大爵从黄口者可得。”孔子顾谓弟子曰：“君子慎其所从，不得其人，则有罗网之患。”\n颜回将西游，问于孔子曰：“何以为身？”孔子曰：“恭、敬、忠、信，可以为身。恭则免于众，敬则人爱之，忠则人与之，信则人恃之。人所爱，人所与，人所恃，必免于患矣。可以临国家，何况于身乎？故不比数而比踈，不亦远乎？不修中而修外，不亦反乎？不先虑事，临难乃谋，不亦晚乎？”\n成回学于子路三年，回恭敬不已，子路问其故何也？回对曰：“臣闻之，行者比于鸟，上畏鹰鹯，下畏网罗。夫人为善者少，为谗者多。若身不死，安知祸罪不施？行年七十，常恐行节之亏。回是以恭敬待大命。”子路稽首曰：“君子哉！”\n孙卿曰：“夫谈说之术，齐庄以立之，端诚以处之，坚强以持之，譬称以谕之，分别以明之，欢欣愤满以送之，宝之珍之，贵之神之；如是则说常无不行矣。夫是之谓能贵其所贵。《传》曰：‘唯君子为能贵其所贵也。’”《诗》云：“无易由言，无曰苟矣。”鬼谷子曰：“人之不善而能矫之者，难矣。说之不行，言之不从者，其辩之不明也。既明而不行者，持之不固也。既固而不行者，未中其心之所善也。辩之，明之，持之，固之，又中其人之所善，其言神而珍，白而分，能入于人之心，如此而说不行者，天下未尝闻也。”此之谓善说。子贡曰：“出言陈辞，身之得失，国之安危也。”《诗》云：“辞之绎矣，民之莫矣。”夫辞者，人之所以自通也。主父偃曰：“人而无辞，安所用之。”昔子产修其辞而赵武致其敬，王孙满明其言而楚庄以惭，苏秦行其说而六国以安，蒯通陈其说而身得以全。夫辞者，乃所以尊君重身，安国全性者也。故辞不可不修，而说不可不善。\n陈子说梁王，梁王说而疑之，曰：“子何为去陈侯之国，而教小国之孤于此乎？”陈子曰：“夫善亦有道，而遇亦有时。昔傅说衣褐带索而筑于秕传之城，武丁夕梦旦得之，时王也。甯戚饭牛康衢，击车辐而歌，顾见，桓公得之，时霸也。百里奚自卖五羊之皮，为秦人虏，穆公得之，时强也。论若三子之行，未得为孔子骏徒也。今孔子经营天下，南有陈、蔡之阨，而北干景公，二坐而五立，未尝离也。孔子之时不行，而景公之时怠也。以孔子之圣，不能以时行说之怠，亦独能如之何乎？”\n子贡见太宰嚭，太宰嚭问曰：“孔子何如？”对曰：“臣不足以知之。”太宰嚭曰：“子不知，何以事之？”对曰：“惟不知，故事之。夫子其犹大山林也，百姓各足其材焉。”太宰嚭曰：“子增夫子乎？”对曰：“夫子不可增也，夫赐其犹一累壤也，以一累壤增大山，不益其高，且为不知。”太宰嚭曰：“然则子有所酌也？”对曰：“天下有大樽，而子独不酌焉，不识谁之罪也？”\n赵简子问子贡曰：“孔子为人何如？”子贡对曰：“赐不能识也。”简子不说曰：“夫子事孔子数十年，终业而去之，寡人问子，子曰：\n‘不能识。’何也？”子贡曰：“赐譬渴者之饮江海，知足而已。孔子犹江海也，赐则奚足以识之。”简子曰：“善哉，子贡之言也。”\n齐景公谓子贡曰：“子谁师？”曰：“臣师仲尼。”公曰：“仲尼贤乎？”对曰：“贤。”公曰：“其贤何若？”对曰：“不知也。”公曰：“子知其贤，而不知其奚若，可乎？”对曰：“今谓天高，无少长愚智皆知高，高几何，皆曰不知也。是以知仲尼之贤，而不知其奚若。”\n赵襄子谓仲尼曰：“先生委质以见人主，七十君矣，而无所通，不识世无明君乎？意先生之道固不通乎？”仲尼不对。异日，襄子见子路曰：“吾尝问先生以道，先生不对。知而不对则隐也，隐则安得为仁？若信不知，安得为圣？”子路曰：“建天下之鸣锺而撞之以挺，岂能发其声乎哉！君问先生，无乃犹以挺撞乎？”\n卫将军文子问子贡曰：“季文子三穷而三通，何也？”子贡曰：“其穷事贤，其通举穷，其富分贫，其贵礼贱。穷而事贤则不侮，通而举穷则忠于朋友，富而分贫则宗族亲之，贵而礼贱则百姓戴之。其得之固道也，失之命也。”曰：“失而不得者，何也？”曰：“其穷不事贤，其通不举穷，其富不分贫，其贵不理贱，其得之命也，其失之固道也。”\n子路问于孔子曰：“管仲何如人也？”子曰：“大人也。”子路曰：“昔者管子说襄公，襄公不说，是不辩也；欲立公子纠而不能，是无能也；家残于齐而无忧色，是不慈也；桎梏而居槛车中无惭色，是无愧也；事所射之君，是不贞也；召忽死之，管仲不死，是无仁也。夫子何以大之？”子曰：“管仲说襄公，襄公不说，管子非不辩也，襄公不知说也；欲立公子纠而不能，非无能也，不遇时也；家残于齐而无忧色，非不慈也，知命也；桎梏居槛车而无惭色，非无愧也，自裁也；事所射之君，非不贞也，知权也；召忽死之，管仲不死，非无仁也，量轻重也。召忽者，人臣之材也，不死则三军之虏也，死之，则名闻天下，夫何为不死哉？管子者，天子之佐，诸侯之相也，死之则不免为沟中之瘠，不死则功复用于天下，夫何为死之哉！由，汝不知也。”\n齐攻鲁，子贡见哀公，请求救于吴。公曰：“奚先君宝之用？”子贡曰：“使吴责吾宝而与我师，是不可恃也。”于是以杨干麻䈥之弓六往。子贡谓吴王曰：“齐为无道，欲使周公之后不血食，且鲁赋五百，邾赋三百，不识以此益齐，吴之利与、非与？”吴王惧，乃兴师救鲁。诸侯曰：“齐伐周公之后，而吴救之。”遂朝于吴。\n赵简子将袭卫，使史黯往视之，期以一月。六月而后反，简子曰：“何其久也？”黯曰：“谋利而得害，由不察也。今蘧伯玉为相，史鰌佐焉，孔子为客，子贡使令于君前甚听。《易》曰：‘涣其群，元吉。’涣者，贤也；群者，众也；元者，吉之始也。涣其群元吉者，其佐多贤矣。”简子按兵而不动耳。\n“众人之智，可以测天，兼听独断，惟在一人。”此大谋之术也。谋有二端：上谋知命，其次知事。知命者预见存亡祸福之原，早知盛衰废兴之始，防事之未萌，避难于无形。若此人者，居乱世，则不害于其身，在乎太平之世，则必得天下之权。彼知事者亦尚矣，见事而知得失成败之分，而究其所终极，故无败业废功。孔子曰：“可与适道，未可与权也。”夫非知命知事者，孰能行权谋之术。夫权谋有正有邪，君子之权谋正，小人之权谋邪。夫正者，其权谋公，故其为百姓尽心也诚；彼邪者，好私尚利，故其为百姓也诈。夫诈则乱，诚则平，是故尧之九臣诚而兴于朝，其四臣诈而诛于野。诚者隆至后世，诈者当身而灭。知命知事而能于权谋者，必察诚诈之原而以处身焉，则是亦权谋之术也。夫知者举事也，满则虑溢，平则虑险，安则虑危，曲则虑直，由重其豫，惟恐不及，是以百举而不陷也。\n赵简子曰：“晋有泽鸣、犊犨，鲁有孔丘，吾杀此三人，则天下可图也。”于是乃召泽鸣、犊犨，任之以政而杀之。使人聘孔子于鲁，孔子至河，临水而观曰：“美哉水！洋洋乎！丘之不济于此，命也夫！”子路趋而进曰：“敢问奚谓也？”孔子曰：“夫泽鸣、犊犨，晋国之贤大夫也，赵简子之未得志也，与之同闻见，及其得志也，杀之而后从政。故丘闻之：刳胎焚夭则麒麟不至，干泽而渔则蛟龙不游，覆巢毁卵则凤凰不翔。丘闻之：君子重伤其类者也。”\n孔子与齐景公坐，左右白曰：“周使来言周庙燔。”齐景公出问曰：“何庙也？”孔子曰：“是厘王庙也。”景公曰：“何以知之？”孔子曰：“《诗》云：‘皇皇上帝，其命不忒。天之与人，必报有德。’祸亦如之。夫厘王变文武之制，而作玄黄宫室，舆马奢侈，不可振也。故天殃其庙，是以知之。”景公曰：“天何不殃其身，而殃其庙乎？”子曰：“天盖以文王之故也，若殃其身，则文王之祀，无乃绝乎。故殃其庙，以章其过也。”左右入报曰：“周厘王庙也。”景公大惊，起再拜曰：“善哉，圣人之智，岂不大乎！”\n鲁公索氏将祭而亡其牲。孔子闻之曰：“公索氏比及三年必亡矣。”后一年而亡。弟子问曰：“昔公索氏亡其牲而夫子曰：比及三年必亡矣，今期年而亡，夫子何以知其将亡也？”孔子曰：“祭之为言索也，索也者，尽也，乃孝子所以自尽于亲也。至祭而亡其牲，则其馀所亡者多矣，吾以此知其将亡也。”\n孝宣皇帝之时，霍氏奢靡。茂陵徐先生曰：“霍氏必亡。夫在人之右而奢，亡之道也。孔子曰：‘奢则不逊。’夫不逊者，必侮上，侮上者，逆之道也，出人之右，人必害之。今霍氏秉权日久，天下之人疾害之者多矣。夫天下害之，而又以逆道行之，不亡何待！”乃上书言：“霍氏奢靡，陛下即爱之，宜以时抑制，无使至于亡。”书三上，辄报闻。其后霍氏果灭。董忠等以其功封。人有为徐先生上书者曰：“臣闻客有过主人者，见其灶直堗，傍有积薪，客谓主人曰：‘曲其堗，远徙其积薪，不者将有火患。’主人默然不应。居无几何，家果失火，乡聚里中人哀而救之，火幸息。于是杀牛置酒，燔发灼烂者在上行，馀各用功次坐，而反不录言曲堗者，向使主人听客之言，不费牛酒，终无火患。今茂陵徐福数上书言霍氏且有变，宜防绝之。向使福说得行，则无裂地出爵之费，而国安平自如。今往事既已，而福独不得与其功，惟陛下察客徙薪曲堗之策，而使居燔发灼烂之右。”书奏，上乃使人赐徐福帛十匹，拜为郎。\n齐桓公将伐山戎孤竹，使人请助于鲁，鲁君进群臣而谋，皆曰：“师行数千里，入蛮夷之地，必不反矣。”于是鲁许助之而不行。齐已伐山戎孤竹，而欲移兵于鲁。管仲曰：“不可，诸侯未亲，今又伐远而还诛近邻，邻国不亲，非霸王之道。君之所得山戎之宝器者，中国之所鲜也，不可以不进周公之庙乎？”桓公乃分山戎之宝，献之周公之庙。明年，起兵伐莒，鲁下令丁男悉发，五尺童子皆至。孔子曰：“圣人转祸为福，报怨以德。”此之谓也。\n中行文子出亡至边，从者曰：“为此啬夫者，君人也，胡不休焉，且待后车者。”文子曰：“异日，吾好音，此子遗吾琴，吾好佩，又遗吾玉，是不非吾过者也，自容于我者也，吾恐其以我求容于人也。”遂不入，后车入门，文子问啬夫之所在，执而杀之。仲尼闻之曰：“中行文子背道失义，以亡其国，然后得之，犹活其身，道不可遗也，若此。”\n卫灵公襜被以与妇人游。子贡见公，公曰：“卫其亡乎？”对曰：“昔者夏桀、殷纣不任其过故亡，成汤、文、武知任其过，故兴，卫奚其亡也？”\n赵简子使成何、涉他与卫灵公盟于鄟泽。灵公未喋盟，成何、涉他捘灵公之手而撙之。灵公怒，欲反赵，王孙商曰：“君欲反赵，不如与百姓同恶之。”公曰：“若何？”对曰：“请命臣令于国曰：‘有姑姊妹女者，家一人质于赵。’百姓必怨，君因反之矣。”君曰：“善。”乃令之，三日遂征之，五日而令毕，国人巷哭。君乃召国大夫而谋曰：“赵为无道，反之可乎？”大夫皆曰：“可。”乃出西门，闭东门，赵氏闻之，缚涉他而斩之，以谢于卫，成何走燕。子贡曰：“王孙商可谓善谋矣！憎人而能害之，有患而能处之，欲用民而能附之，一举而三物俱至，可谓善谋矣。”\n孔子问漆雕马人曰：“子事臧文仲、武仲、孺子容，三大夫者孰为贤？”漆雕马人对曰：“臧氏家有龟焉，名曰蔡。文仲立，三年为一兆焉；武仲立，三年为二兆焉；孺子容立，三年为三兆焉。马人见之矣，若夫三大夫之贤不贤，马人不识也。”孔子曰：“君子哉！漆雕氏之子！其言人之美也，隐而显；其言人之过也，微而著。故智不能及，明不能见，得无数卜乎？”\n《书》曰：“不偏不党，王道荡荡。”言至公也。古有行大公者，帝尧是也。贵为天子，富有天下，得舜而传之，不私于其子孙也，去天下若遗躧。于天下犹然，况其细于天下乎！非帝尧孰能行之。孔子曰：“巍巍乎，惟天为大，惟尧则之。”《易》曰：“无首，吉。”此盖人君之公也。夫以公与天下，其德大矣，推之于此，刑之于彼，万姓之所戴，后世之所则也。彼人臣之公，治官事则不营私家，在公门则不言货利，当公法则不阿亲戚，奉公举贤则不避仇雠。忠于事君，仁于利下，推之以恕道，行之以不党，伊、吕是也。故显名存于今，是之谓公。《诗》云：“周道如砥，其直如矢，君子所履，小人所视。”此之谓也。夫公生明，偏生暗，端悫生达，诈伪生塞，诚信生神，夸诞生惑，此六者，君子之所慎也，而禹、桀之所以分也。《诗》云：“疾威上帝，其命多僻。”言不公也。\n楚共王出猎而遗其弓，左右请求之，共王曰：“止，楚人遗弓，楚人得之，又何求焉。”仲尼闻之曰：“惜乎其不大也，亦曰：人遗弓，人得之而已，何必楚也。”仲尼所谓大公也。\n万章问曰：“孔子于卫主雍雎，于齐主寺人脊环，有诸？”孟子曰：“否，不然，好事者为之也。于卫主颜雠由。弥子之妻与子路之妻，兄弟也。弥子谓子路曰：‘孔子主我，卫卿可得也。’子路以告。孔子曰：‘有命。’孔子进之以礼，退之以义，得之不得，曰‘有命’。而主雍雎与寺人脊环是无命也。孔子不说于鲁、卫，将适宋，遭桓司马，将要而杀之，微服而过宋。是孔子尝阨，主司城贞子为陈侯周臣。吾闻之，观近臣以其所为之主，观远臣以其所主。如孔子主雍雎与寺人脊环，何以为孔子乎？”\n孔子生于乱世，莫之能容也。故言行于君，泽加于民，然后仕；言不行于君，泽不加于民则处。孔子怀天覆之心，挟仁圣之德，悯时俗之污泥，伤纪纲之废坏，服重历远，周流应聘，乃俟幸施道以子百姓，而当世诸侯莫能任用。是以德积而不肆，大道屈而不伸，海内不蒙其化，群生不被其恩，故喟然叹曰：“而有用我者，则吾其为东周乎！”故孔子行说，非欲私身运德于一城，将欲舒之于天下，而建之于群生者耳。\n晋文公问于咎犯曰：“谁可使为西河守者？”咎犯对曰：“虞子羔可。”公曰：“子羔非汝之雠也？”对曰：“君问可为守者，非问臣之雠也。”子羔见咎犯而谢之，曰：“幸赦臣之过，荐之于君，得为西河守。”咎犯曰：“荐子者，公也；怨子者，私也。吾不以私事害公义，子其去矣，顾，吾射子也。”\n孔子为鲁司寇，听狱必师断，敦敦然皆立，然后君子进曰：“某子以为何若？”某子以为云云。又曰：“某子以为何若？”某子曰云云。辩矣，然后君子曰：“几当从某子云云乎。”以君子之知，岂必待某子之云云，然后知所以断狱哉！君子之敬让也，文辞有可与人共之者，君子不独有也。\n子羔为卫政，刖人之足。卫之君臣乱，子羔走郭门，郭门闭，刖者守门，曰：“于彼有缺。”子羔曰：“君子不踰。”曰：“于彼有窦。”子羔曰：“君子不遂。”曰：“于此有室。”子羔入。追者罢，子羔将去，谓刖者曰：“吾不能亏损主之法令，而亲刖子之足。今吾在难中，此乃子之报怨之时也，何故逃我？”刖者曰：“断足固我之罪也，无可奈何。君之治臣也，倾侧法令，先后臣以法，欲臣之免于法也，臣知之。狱决罪定，临当论刑，君愀然不乐，见于颜色，臣又知之。君岂私臣哉！天生仁人之心，其固然也，此臣之所以脱君也。”孔子闻之，曰：“善为吏者树德，不善为吏者树怨，公以行之也，其子羔之谓欤！”\n孔子北游，东上农山；子路、子贡、颜渊从焉。孔子喟然叹曰：“登高望下，使人心悲！二、三子者，各言尔志，丘将听之。”子路曰：“愿得白羽若月，赤羽若日，锺鼓之音，上闻乎天，旌旗翩翻，下蟠于地。由且举兵而击之，必也攘地千里，独由能耳。使夫二子为我从焉。”孔子曰：“勇哉士乎！愤愤者乎！”子贡曰：“赐也愿齐楚合战于莽洋之野，两垒相当，旌旗相望，尘埃相接，接战构兵。赐愿著缟衣白冠，陈说白刃之间，解两国之患，独赐能耳。使夫二子者为我从焉。”孔子曰：“辩哉士乎！僊僊者乎！”颜渊独不言。孔子曰：“回来，若独何不愿乎？”颜渊曰：“文武之事，二子者已言之矣，回何敢与焉。”孔子曰：“若鄙心不与焉，第言之。”颜渊曰：“回闻鲍鱼兰芷不同箧而藏，尧、舜、桀、纣不同国而治，二子之言与回言异。回愿得明王圣主而相之，使城郭不修，沟池不越，锻剑戟以为农器，使天下千岁无战斗之患。如此则由何愤愤而击，赐又何僊僊而使乎？”孔子曰：“美哉德乎！姚姚者乎！”子路举手问曰：“愿闻夫子之意。”孔子曰：“吾所愿者，颜氏之计。吾愿负衣冠而从颜氏子也。”\n鲁哀公问于仲尼曰：“吾欲小则守，大则攻，其道若何？”仲尼曰：“若朝廷有礼，上下有亲，民之众皆君之畜也，君将谁攻？若朝廷无礼，上下无亲，民众皆君之雠也，君将谁与守？”于是废泽梁之禁，弛关市之征，以为民惠也。\n田成子常与宰我争，宰我夜伏卒，将以攻田成子，令于卒中曰：“不见旌节毋起。”鸱夷子皮闻之，告田成子。田成子因为旌节以起宰我之卒以攻之，遂残之也。\n圣人之治天下也，先文德而后武力。凡武之兴为不服也，文化不改，然后加诛。夫下愚不移，纯德之所不能化，而后武力加焉。昔尧诛四凶以惩恶，周公杀管、蔡以弭乱，子产杀邓析以威侈，孔子斩少正卯以变众。佞贼之人而不诛，乱之道也。《易》曰：“不威小，不惩大，此小人之福也。”\n五帝三王教以仁义，而天下变也。孔子亦教以仁义，而天下不从者何也？昔明王有绂冕以尊贤，有斧钺以诛恶，故其赏至重而刑至深，而天下变也。孔子贤颜渊无以赏之，贱孺悲无以罚之，故天下不从。是故道非权不立，非势不行，是道尊然后行。\n孔子为鲁司寇，七日而诛少正卯于东观之下，门人闻之趋而进，至者不言，其意皆一也。子贡后至，趋而进曰：“夫少正卯者，鲁国之闻人也，夫子始为政，何以先诛之？”孔子曰：“赐也，非尔所及也。夫王者之诛有五，而盗窃不与焉：一曰心辨而险，二曰言伪而辩，三曰行辟而坚，四曰志愚而博，五曰顺非而泽。此五者皆有辨知聪达之名，而非其真也。苟行以伪，则其知足以移众，强足以独立，此奸人之雄也，不可不诛。夫有五者之一，则不免于诛，今少正卯兼有之，是以先诛之也。昔者汤诛蠋沐，太公诛潘阯，管仲诛史附里，子产诛邓析，此五子者未有不诛也。所谓诛之者非为其昼则攻盗，暮则穿窬也，皆倾覆之徒也。此固君子之所疑，愚者之所惑也。《诗》云：‘忧心悄悄，愠于群小。’此之谓矣。”\n邑名胜母，曾子不入；水名盗泉，孔子不饮。丑其声也。\n曾子曰：鹰鹫以山为卑，而增巢其上；鼋鼍鱼鳖以渊为浅，而穿穴其中。卒其所以得者，饵也。君子苟不求利禄，则不害其身。\n曾子曰：“狎甚则相简也；庄甚则不亲。是故君子之狎足以交懽，庄足以成礼而已。”\n曾子曰：“入是国也，言信乎群臣，则留可也；忠行乎群臣，则仕可也；泽施乎百姓，则安可也。”\n孔子曰：“自季孙之赐我千锺也而友益亲，自南宫敬叔之乘我车也而道加行。故道有时而后重，有势而后行，微夫二子之赐，丘之道几于废也。”\n太公田不足以偿种，渔不足以偿网，治天下有馀智。文公种米，曾子架羊，孙叔敖相楚三年，不知轭在衡后。务大者固忘小。智伯厨人亡炙𥶷而知之，韩、魏反而不知。邯郸子阳园人亡桃而知之，其亡也不知。务小者亦忘大也。\n淳于髡谓孟子曰：“先名实者，为人者也；后名实者，自为者也。夫子在三卿之中，名实未加上下而去之，仁者固如此乎？”孟子曰：“居下位、不以贤事不肖者，伯夷也；五就汤、五就桀者，伊尹也；不恶污君、不辞小官者，柳下惠也。三子者不同道，其趣一也。一者何也？曰：仁也。君子亦仁而已，何必同？”曰：“鲁穆公之时，公仪子为政，子思、子庚为臣，鲁之削也滋甚，若是乎，贤者之无益于国也。”曰：“虞不用百里奚而亡，秦穆公用之而霸，故不用贤则亡，削何可得也？”曰：“昔者王豹处于淇，而河西善讴；绵驹处于高唐，而齐右善歌，华舟、杞梁之妻，善哭其夫而变国俗。有诸内，必形于外。为其事而无其功者，髡未尝睹也。是故无贤者也，有则髡必识之矣。”曰：“孔子为鲁司寇而不用，从祭，膰肉不至，不脱冕而行。其不知者以为为肉也，其知者以为为无礼也。乃孔子则欲以微罪行，不欲为苟去。故君子之所为，众人固不得识也。”\n楚昭王召孔子，将使执政而封以书社七百。子西谓楚王曰：“王之臣用兵有如子路者乎？使诸侯有如宰予者乎？长官五官有如子贡者乎？昔文王处酆，武王处镐，酆、镐之间，百乘之地，伐上杀主，立为天子，世皆曰圣王。今以孔子之贤，而有书社七百里之地，而三子佐之，非楚之利也。”楚王遂止。夫善恶之难分也，圣人独见疑，而况于贤者乎？是以贤圣罕合，谄谀常兴也。故有千岁之乱，而无百岁之治，孔子之见疑，岂不痛哉！\n鲁哀公问于孔子曰：“有智者寿乎？”孔子曰：“然。人有三死而非命也者，人自取之也。夫寝处不时，饮食不节，佚劳过度者，疾共杀之；居下位而上忤其君，嗜慾无厌而求不止者，刑共杀之；少以犯众，弱以侮强，忿怒不量力者，兵共杀之。此三死者非命也，人自取之也。”《诗》云：“人而无仪，不死何为。”此之谓也。\n孔子遭难陈蔡之境，绝粮，弟子皆有饥色，孔子歌两柱之间。子路入见曰：“夫子之歌，礼乎？”孔子不应，曲终而曰：“由，君子好乐，为无骄也；小人好乐，为无慑也。其谁知之，子不我知而从我者乎？”子路不悦，授干而舞，三终而出。及至七日，孔子修乐不休，子路愠见，曰：“夫子之修乐，时乎？”孔子不应，乐终而曰：“由，昔者齐桓霸心生于莒，勾践霸心生于会稽，晋文霸心生于骊氏。故居不幽则思不远，身不约则智不广，庸知而不遇之。”于是兴。明日，免于厄，子贡执辔曰：“二、三子从夫子而遇此难也，其不可忘已。”孔子曰：“恶！是何也？语不云乎，三折肱而成良医。夫陈蔡之间，丘之幸也。二、三子从丘者，皆幸也。吾闻之，人君不困不成王，列士不困不成行。昔者汤困于吕，文王困于羑里，秦穆公困于殽，齐桓困于长勺，勾践困于会稽，晋文困于骊氏。夫困之为道，从寒之及煖，煖之及寒也，唯贤者独知而难言之也。《易》曰：‘困，亨，贞。大人吉，无咎。有言不信。’圣人所与人难言，信也。”\n孔子困于陈蔡之间，居环堵之内，席三经之席，七日不食，藜羹不糁，弟子皆有饥色，读《诗》、《书》，治礼乐不休。子路进谏曰：“凡人为善者，天报以福；为不善者，天报以祸。今先生积德行为善久矣，意者尚有遗行乎，奚居之隐也？”孔子曰：“由来，汝不知，坐，吾语汝。子以夫知者为无不知乎，则王子比干何为剖心而死？子以谏者为必听耶，则伍子胥何为抉目于吴东门？子以廉者为必用乎，则伯夷、叔齐何为饿死于首阳山之下？子以忠者为必用乎，则鲍庄何为而肉枯，荆公子高终身不显，鲍焦抱木而立枯，介子推登山焚死？故夫君子博学深谋、不遇时者众矣，岂独丘哉！贤不肖者，才也；为不为者，人也；遇不遇者，时也；死生者，命也。有其才不遇其时，虽才不用，苟遇其时，何难之有？故舜耕历山而陶于河畔，立为天子，则其遇尧也；傅说负壤土，释板筑而立为大夫佐天子，则其遇武丁也；伊尹，故有莘氏媵臣也，负鼎俎，调五味而立为相佐天子，则其遇成汤也；吕望行年五十，卖食于棘津，行年七十，屠牛朝歌，行年九十，为天子师，则其遇文王也；管夷吾束缚胶目，居槛车中，自车中起以为仲父，则其遇齐桓公也；百里奚自卖取五羊之皮，为伯氏牧羊，举以为卿大夫，则其遇秦穆公也；沈尹名闻天下，以为令尹，而让孙叔敖，则其遇楚庄王也；伍子胥前多功，后戮死，非其智益衰也，前遇阖庐，后遇夫差也。夫骥厄罢盐车，非无骥状也，世莫能知也。使骥得王良、造父，骥无千里之足乎？夫芝兰生深林，非为无人而不香。故学者，非为通也，为穷而不困也，忧而志不衰也，此先知祸福之始而心不惑也。圣人之深念独知独见，舜亦贤圣矣，南面而治天下，唯其遇尧也。使舜居桀纣之世，能自免于刑戮固可也，又何官之得治乎？夫桀杀关龙逄而纣杀王子比干，当是之时，岂关龙逄无知而比干无惠哉！此桀纣无道之世然也。故君子疾学，修身端行，以须其时也。”\n孔子之宋，匡简子将杀阳虎，孔子似之，甲士以围孔子之舍。子路怒，奋戟将下斗。孔子止之曰：“何仁义之不免俗也。夫《诗》《书》之不习，礼乐之不修也，是丘之过也。若似阳虎，则非丘之罪也，命也夫！由歌，予和汝。”子路歌，孔子和之，三终而甲罢。\n孔子曰：“不观于高岸，何以知颠坠之患；不临于深渊，何以知没溺之患；不观于海上，何以知风波之患。失之者其不在此乎？士慎三者，无累于人。”\n曾子曰：“响不辞声，鑑不辞形，君子正一而万物皆成。夫行非为影也而影随之，呼非为响也而响和之。故君子功先成而名随之。”\n子夏问仲尼曰：“颜渊之为人也，何若？”曰：“回之信，贤于丘也。”曰：“子贡之为人也，何若？”曰：“赐之敏，贤于丘也。”曰：“子路之为人也，何若？”曰：“由之勇，贤于丘也。”曰：“子张之为人也，何若？”曰：“师之庄，贤于丘也。”于是子夏避席而问曰：“然则四子者何为事先生？”曰：“坐，吾语汝。回能信而不能反，赐能敏而不能屈，由能勇而不能怯，师能庄而不能同。兼此四子者，丘不为也。”夫所谓至圣之士，必见进退之利、屈伸之用者也。\n东郭子惠问于子贡曰：“夫子之门，何其杂也？”子贡曰：“夫隐括之旁多枉木，良医之门多疾人，砥砺之旁多顽钝。夫子修道以俟天下，来者不止，是以杂也。”《诗》云：“菀彼柳斯，鸣蜩嘒嘒，有漼者渊，莞苇淠淠。”言大者之旁，无所不容。\n昔者，南瑕子过程本子，本子为之烹鲵鱼。南瑕子曰：“吾闻君子不食鲵鱼。”程本子曰：“乃君子不食？子何事焉？”南瑕子曰：“吾闻君子上比所以广德也，下比所以狭行也。比于善者，自进之阶；比于恶者，自退之原也。《诗》云：‘高山仰止，景行行止。’吾岂敢自以为君子哉？志向之而已。”孔子曰：“见贤思齐焉，见不贤而内自省。”\n孔子观于吕梁，悬水四十仞，环流九十里，鱼鳖不能过，鼋鼍不敢居。有一丈夫方将涉之，孔子使人并崖而止之曰：“此悬水四十仞，圜流九十里，鱼鳖不敢过，鼋鼍不敢居，意者难可济也。”丈夫不以错意，遂渡而出。孔子问：“子巧乎？且有道术乎？所以能入而出者何也？”丈夫对曰：“始吾入，先以忠信，吾之出也，又从以忠信。错吾躯于波流，而吾不敢用私，吾所以能入而复出也。”孔子谓弟子曰：“水而尚可以忠信义久而身亲之，况于人乎！”\n子路盛服而见孔子，孔子曰：“由，是襜襜者何也？昔者江水出于岷山，其始也，大足以滥觞。及其至江之津也，不方舟，不避风，则不可渡也。非唯下流众川之多乎？今若衣服甚盛，颜色充盈，天下谁肯加若者哉？”子路趋而出，改服而入，盖自如也。孔子曰：“由记之，吾语若。贲于言者，华也；奋于行者，伐也。夫色智而有能者，小人也。故君子知之为知之，不知为不知，言之要也；能之为能之，不能为不能，行之至也。言要则知，行要则仁，既知且仁，夫有何加矣哉！由，《诗》云：‘汤降不迟，圣敬日跻。’此之谓也。”\n子路问于孔子曰：“君子亦有忧乎？”孔子曰：“无也。君子之修其行，其未得之也，则乐其意；既已得之，又乐其知。是以有终身之乐，无一日之忧。小人则不然，其未之得也，则忧不得；既已得之，又恐失之。是以有终身之忧，无一日之乐。”\n孔子见荣启期衣鹿皮裘，鼓瑟而歌。孔子问曰：“先生何乐也？”对曰：“吾乐甚多。天生万物，唯人为贵，而吾既已得为人矣，是一乐也；人以男为贵，而吾既已得为男矣，是二乐也；人生有不见日月、不免襁褓者，而吾年已九十五矣，是三乐也。夫贫者，士之常也；死者，民之终也。处常待终，当何忧乎？”\n曾子曰：“吾闻夫子之三言，未之能行也。夫子见人之一善而忘其百非，是夫子之易事也；夫子见人有善，若己有之，是夫子之不争也；闻善必躬亲行之，然后道之，是夫子之能劳也。夫子之能劳也，夫子之不争也，夫子之易事也，吾学夫子之三言而未之能行也。”\n孔子曰：“回，若有君子之道四焉，强于行己，弱于受谏，怵于待禄，慎于持身。”\n仲尼曰：“史鰌有君子之道三焉，不仕而敬上，不祀而敬鬼，直能曲于人。”\n孔子曰：“丘死之后，商也日益，赐也日损。商也好与贤己者处，赐也好说不如己者。”\n孔子将行，雨而无盖。弟子曰：“子夏有盖，可以行。”孔子曰：“商之为人也，甚短于财。吾闻与人交者，推其长者，违其短者，故能久长也。”\n子路将行，辞于仲尼曰：“敢问新交取亲若何？言寡可行若何？长为善士而无犯若何？”仲尼曰：“新交取亲，其忠乎；言寡可行，其信乎；长为善士而无犯，其礼乎。”\n子路将行，辞于仲尼，仲尼曰：“赠汝以车乎？赠汝以言乎？”子路曰：“请以言。”仲尼曰：“不强不远，不劳无功，不忠无亲，不信无复，不恭无礼，慎此五者，可以长久矣。”\n曾子从孔子于齐，齐景公以下卿之礼聘曾子，曾子固辞，将行，晏子送之曰：“吾闻之，君子赠人以财，不若以言。今夫兰本，三年而成，湛之以鹿醢，既成，则易以匹马。非兰本美也，所湛者美也，愿子详其所湛者，既得所湛，亦求所湛。吾闻之，君子居必择处，游必择方。居必择处，所以求士也，游必择方，所以修道也。吾闻反常移性者欲也，故不可不慎也。”\n孔子曰：“中人之情，有馀则侈，不足则俭，无禁则淫，无度则失，纵欲则败。饮食有量，衣服有节，宫室有度，畜聚有数，车器有限，所以防乱之源也。”故夫度量不可不明也，善欲不可不听也。\n孔子曰：“巧而好度必工，勇而好同必胜，知而好谋必成。愚者反是。”夫处重擅宠，专事妬贤，愚者之情也。志骄傲而轻旧怨。是以位尊则必危，任重则必崩，擅宠则必辱。\n孔子曰：“鞭扑之子，不从父之教；刑戮之民，不从君之政。言疾之难行也。故君子不急断，不意使，以为乱源。”\n孔子曰：“终日言不遗己之忧，终日行不遗己之患，唯智者有之。故恐惧所以除患也，恭敬所以越难也。终身为之，一言败之，可不慎乎！”\n孔子曰：“以富贵为人下者，何人不与？以富贵敬爱人者，何人不亲？众言不逆，可谓知言矣。言而众向之，可谓知时矣。”\n孔子曰：“夫富而能富人者，欲贫而不可得也；贵而能贵人者，欲贱而不可得也，达而能达人者，欲穷而不可得也。”\n仲尼曰：“非其地而树之，不生也；非其人而语之，弗听也。得其人，如聚沙而雨之，非其人如聚聋而鼓之。”\n孔子曰：“船非水不可行，水入船中则其没也。君非民不治，民犯上则倾。”故曰：君子不可不严也，小人不可不闭也。\n孔子曰：“依贤固不困，依富固不穷。马蚈斩而复行者何也？以其辅足众也。”\n孔子曰：“不知其子，视其所友；不知其君，视其所使。”又曰：“与善人居，如入兰芷之室，久而不闻其香，则与之化矣；与恶人居，如入鲍鱼之肆，久而不闻其臭，亦与之化矣。”故曰：丹之所藏者赤，乌之所藏者黑，君子慎所藏焉。\n子贡问曰：“君子见大水必观焉，何也？”孔子曰：“夫水者君子比德焉，遍予而无私，似德；所及者生，似仁；其流卑下句倨，皆循其理，似义；浅者流行，深者不测，似智；其赴百仞之谷不疑，似勇；绰弱而微达，似察；受恶不让，似包蒙；不清以入，鲜洁以出，似善化；主量必平，似正；盈不求概，似度；其万折必东，似意。是以君子见大水观焉尔也。”\n凡善之生也，皆学之所由。一室之中，必有主道焉，父母之谓也。故君正则百姓治，父母正则子孙孝慈。是以孔子家儿不知骂，曾子家儿不知路，所以然者，生而善教也。\n齐高廷问于孔子曰：“廷不旷山，不直地，衣蓑，提执，精气以问事君子之道，愿夫子告之。”孔子曰：“贞以干之，敬以辅之，待人无倦。见君子则举之，见小人则退之，去尔恶心，而忠与之。敏其行，修其礼，千里之外，亲如兄弟，若行不敏，礼不合，对门不通矣。”\n颜渊问于仲尼曰：“成人之行何若？”子曰：“成人之行，达乎情性之理，通乎物类之变，知幽明之故，睹游气之源，若此而可谓成人矣。既知天道，行躬以仁义，饬身以礼乐。夫仁义礼乐，成人之行也。穷神知化，德之盛也。”\n吴伐越，隳会稽，得骨节专车。使使问孔子曰：“骨何者最大？”孔子曰：“禹致群臣于会稽山，防风氏后至，禹杀而戮之，其骨节专车。此为大矣。”使者曰：“谁守为神？”孔子曰：“山川之灵，足以纪纲天下者，其守为神，社稷为公侯，山川之祀为诸侯，皆属于王者。”曰：“防风氏何守？”孔子曰：“汪芒氏之君，守封、嵎之山者也，其神为厘姓，在虞、夏为防风氏，商为汪芒氏，于周为长狄氏，今谓之大人。”使者曰：“人长几何？”孔子曰：“僬侥氏长三尺，短之至也，长者不过十，数之极也。”使者曰：“善哉！圣人也。”\n仲尼在陈，有隼集于陈侯之廷而死，楛矢贯之，石砮，其长尺有咫。陈侯使问孔子，孔子曰：“隼之来也远矣，此肃慎氏之矢也。昔武王克商，通道九夷、百蛮，使各以其方贿来贡，思无忘职业。于是肃慎氏贡楛矢、石砮，其长尺有咫。先王欲昭其令德之致远也，以示后人，使永监焉，故铭其栝曰：‘肃慎氏贡楛矢’。以劳大姬，配虞胡公而封诸陈。分同姓以珍玉，展亲也；分别姓以远方职贡，使无忘服也。故分陈以肃慎氏之矢。试求之故府。”果得焉。\n季桓子穿井得土缶，中有羊焉，以问孔子，言得狗。孔子曰：“以吾所闻，非狗，乃羊也，木石之怪，夔、罔两；水之怪，龙、罔象；土之怪，羵羊也，非狗也。”桓子曰：“善哉！”\n楚昭王渡江，有物大如斗，直触王舟，止于舟中。昭王大怪之，使聘问孔子。孔子曰：“此名萍实，可剖而食之。惟霸者为能获之，此吉祥也。”其后齐有飞鸟，一足，来下，止于殿前。舒翅而跳。齐侯大怪之，又使聘问孔子，孔子曰：“此名商羊，急告民趣治沟渠，天将大雨。”于是如之，天果大雨，诸国皆水，齐独以安。孔子归，弟子请问，孔子曰：“异时，小儿谣曰：‘楚王渡江得萍实，大如拳，赤如日，剖而食之美如蜜。’此楚之应也。儿又有两两相牵，屈一足而跳曰：‘天将大雨，商羊起舞。’今齐获之，亦其应也。夫谣之后，未尝不有应随者也。”故圣人非独守道而已也，睹物记也，即得其应矣。\n孔子晨立堂上，闻哭者声音甚悲。孔子援琴而鼓之，其音同也。孔子出，而弟子有吒者。问：“谁也？”曰：“回也。”孔子曰：“回何为而吒？”回曰：“今者有哭者，其音甚悲，非独哭死，又哭生离者也。”孔子曰：“何以知之？”回曰：“似完山之鸟。”孔子曰：“何如？”回曰：“完山之鸟，生四子，羽翼已成，乃离四海，哀鸣送之，为是往而不复返也。”孔子使人问哭者，哭者曰：“父死家贫，卖子以葬之，将与其别也。”孔子曰：“善哉，圣人也！”\n子贡问孔子：“死人有知、将无知也？”孔子曰：“吾欲言死者有知也，恐孝子顺孙妨生以送死也；欲言无知也，恐不孝子孙弃亲不葬也。赐欲知死人有知将无知也，死徐自知之，犹未晚也。”\n天下有道，则礼乐征伐自天子出。夫功成制礼，治定作乐。礼乐者，行化之大者也。孔子曰：“移风易俗，莫善于乐；安上治民，莫善于礼。”是故圣王修礼文，设庠序，陈锺鼓，天子辟雍，诸侯泮宫，所以行德化。《诗》云：“镐京辟雍，自西自东，自南自北，无思不服。”此之谓也。\n《书》曰：“五事，一曰貌。”貌者，男子之所以恭敬，妇人之所以姣好也。行步中矩，折旋中规，立则磬折，拱则抱鼓。其以入君朝，尊以严；其以入宗庙，敬以忠；其以入乡曲，和以顺；其以入州里族党之中，和以亲。《诗》曰：“温温恭人，惟德之基。”孔子曰：“恭近于礼，远耻辱也。”\n冠者所以别成人也。修德束躬，以自申饬，所以检其邪心，守其正意也。君子始冠必祝，成礼加冠，以厉其心。故君子成人必冠带以行事，弃幼少嬉戏惰慢之心，而衎衎于进德修业之志。是故服不成象，而内心不变，内心修德，外被礼文，所以成显令之名也。是故皮弁素积，百王不易，既以修德，又以正容。孔子曰：“正其衣冠，尊其瞻视，俨然人望而畏之，不亦威而不猛乎？”\n延陵季子适齐。于其反也，其长子死于嬴、博之间，因葬焉。孔子闻之曰：“延陵季子，吴之习于礼者也。”使子贡往而观之。其穿深不至于泉，其敛以时服。既葬而封，圹坟掩坎，其高可隐也。既封，左袒，右旋其封，且号者三，言曰：“骨肉归复于土，命也；若魂气则无不之也，无不之也！”而遂行。孔子曰：“延陵季子于礼其合矣。”\n子夏三年之丧毕，见于孔子。孔子与之琴，使之絃，援琴而絃，衎衎而乐，作而曰：“先王制礼，不敢不及也。”子曰：“君子也！”闵子骞三年之丧毕，见于孔子。孔子与之琴，使之絃，援琴而絃，切切而悲，作而曰：“先王制礼，不敢过也。”孔子曰：“君子也！”子贡问曰：“闵子哀不尽，子曰‘君子也’；子夏哀已尽，子曰‘君子也’。赐也惑，敢问何谓？”孔子曰：“闵子哀未尽，能断之以礼，故曰君子也；子夏哀已尽，能引而致之，故曰君子也。夫三年之丧，固优者之所屈，劣者之所勉。”\n孔子曰：无体之礼，敬也；无服之丧，忧也；无声之乐，懽也。不言而信，不动而威，不施而仁，志也。锺鼓之声，怒而击之则武，忧而击之则悲，喜而击之则乐。其志变，其声亦变，其志诚，通乎金石，而况人乎？\n公孟子高见颛孙子莫曰：“敢问君子之礼何如？”颛孙子莫曰：“去尔外厉，与尔内，色胜而心自取之，去三者而可矣。”公孟不知，以告曾子，曾子愀然逡巡曰：“大哉言乎！夫外厉者必内折，色胜而心自取之者，必为人役。是故君子德行成而容不知，闻识博而辞不争，知虑微达而能不愚。”\n曾子有疾，孟仪往问之。曾子曰：“鸟之将死，必有悲声，君子集大辟，必有顺辞，礼有三仪，知之乎？”对曰：“不识也。”曾子曰：“坐，吾语汝。君子修礼以立志，则贪慾之心不来；君子思礼以修身，则怠惰慢易之节不至；君子修礼以仁义，则忿争暴乱之辞远。若夫置罇俎，列笾豆，此有司之事也，君子虽勿能，可也。”\n孔子曰：“可也，简。”简者，易野也。易野者，无礼文也。孔子见子桑伯子，子桑伯子不衣冠而处。弟子曰：“夫子何为见此人乎？”曰：“其质美而无文，吾欲说而文之。”孔子去。子桑伯子门人不说，曰：“何为见孔子乎？”曰：“其质美而文繁，吾欲说而去其文。”故曰：文质修者谓之君子，有质而无文谓之易野。子桑伯子易野，欲同人道于牛马，故仲弓曰：“太简。”上无明天子，下无贤方伯，天下为无道。臣弑其君，子弑其父，力能讨之，讨之可也。当孔子之时，上无明天子也，故言“雍也可使南面”。南面者，天子也。雍之所以得称南面者，问子桑伯子于孔子，孔子曰：“可也，简。”仲弓曰：“居敬而行简以道民，不亦可乎？居简而行简，无乃太简乎？”子曰：“雍之言然。”仲弓通于化术，孔子明于王道，而无以加仲弓之言。\n孔子至齐郭门之外，遇一婴儿挈一壶，相与俱行，其视精，其心正，其行端。孔子谓御曰：“趣驱之，趣驱之！《韶》乐方作。”孔子至彼闻《韶》，三月不知肉味。故乐非独以自乐也，又以乐人；非独以自正也，又以正人。大矣哉。于此乐者，不图为乐至于此。\n子路鼓瑟有北鄙之声，孔子闻之曰：“信矣，由之不才也。”冉有侍，孔子曰：“求来，尔奚不谓由？夫先王之制音也，奏中声，为中节，流入于南，不归于北，南者生育之乡，北者杀伐之域。故君子执中以为本，务生以为基。故其音温和而居中，以象生育之气。忧哀悲痛之感，不加乎心；暴厉淫荒之动，不存乎体。夫然者乃治存之风，安乐之为也。彼小人则不然，执末以论本，务刚以为基。故其音湫厉而微末，以象杀伐之气。和节中正之感，不加乎心；温俨恭庄之动，不存乎体。夫杀者，乃乱亡之风，奔北之为也。昔舜造南风之声，其兴也勃焉，至今王公述而不释；纣为北鄙之声，其废也忽焉，至今王公以为笑。彼舜以匹夫，积正合仁，履中行善而卒以兴；纣以天子，好慢淫荒，刚厉暴贼而卒以灭。今由也匹夫之徒，布衣之丑也，既无意乎先王之制，而又有亡国之声，岂能保七尺之身哉？”冉有以告子路，子路曰：“由之罪也，小人不能耳，陷而入于斯，宜矣夫子之言也！”遂自悔，不食，七日而骨立焉。孔子曰：“由之改，过矣。”\n孔子卜，其卦得《贲》，喟然仰而叹息，意不平。子张进，举手而问曰：“师闻《贲》者吉卦而叹之乎？”孔子曰：“贲，非正色也，是以叹之。吾思夫质，素，白当正白，黑当正黑。夫质又何也？吾亦闻之，丹漆不文，白玉不彫，宝珠不饰，何也？质有馀者，不受饰也。”\n信鬼神者失谋，信日者失时。何以知其然？夫贤圣周知，能不时日而事利，敬法令，贵功劳，不卜筮而身吉；谨仁义，顺道理，不祷祠而福。故卜数择日，洁斋戒，肥牺牲，饰珪璧，精祠祀，而终不能除悖逆之祸。以神明有知而事之，乃欲背道妄行，而以祠祀求福，神明必违之矣。天子祭天地、五岳、四渎，诸侯祭社稷，大夫祭五祀，士祭门户，庶人祭其先祖。圣王承天心，制礼分也。凡古之卜日者，将以辅道稽疑，示有所先而不敢自专也，非欲以颠倒之恶而幸安之全。孔子曰：“非其鬼而祭之，谄也。”是以泰山终不享季氏之旅。《易》称“东邻杀牛，不如西邻之禴祭”，盖重礼不贵物也，敬实而不贵华。诚有其德而推之，则安往而不可。是以圣人见人之文，必考其质。\n鲁有俭者，瓦鬲煮食，食之而美，盛之土铏之器，以进孔子。孔子受之，欢然而悦，如受太牢之馈。弟子曰：“瓦甂，陋器也，煮食，薄膳也，而先生何喜之如此乎？”孔子曰：“吾闻好谏者思其君，食美者念其亲，吾非以馔为厚也，以其食美而思我亲也。”\n仲尼问老聃曰：“甚矣，道之于今难行也！吾比执道委质，以求当世之君，而不我受也，道之于今难行也！”老子曰：“夫说者流于听，言者乱于辞，如此二者，则道不可委矣。”\n子贡问子石曰：“子不学《诗》乎？”子石曰：“吾暇乎哉？父母求吾孝，兄弟求吾悌，朋友求吾信，吾暇乎哉？”子贡曰：“请投吾《诗》，以学于子。”\n公明宣学于曾子，三年，不读书。曾子曰：“宣而居参之门，三年不学，何也？”公明宣曰：“安敢不学而居夫子之门乎？宣见夫子居宫庭，亲在，叱吒之声未尝至于犬马，宣说之，学而未能；宣见夫子之应宾客，恭俭而不懈惰，宣说之，学而未能；宣见夫子之居朝廷，严临下而不毁伤，宣说之，学而未能。宣说此三者，学而未能。宣安敢不学而居夫子之门乎？”曾子避席谢之曰：“参不及宣，其学而已。”\n闵子骞兄弟二人，母死，其父更娶，复有二子。子骞为其父御车，失辔，父持其手，衣甚单。父则归，呼其后母儿，持其手，衣甚厚温，即谓其妇曰：“吾所以娶汝，乃为吾子，今汝欺我，去，无留！”子骞前曰：“母在一子单，母去四子寒。”其父默然。故曰：“孝哉闵子骞，一言其母还，再言三子温。”\n子曰：“以容取人，失之子羽；以言取人，失之宰予。”澹台子羽，君子之容也，与之久处，而言不克其貌；宰予之辞，雅而文也，与之久处，而智不克其辩。\n臣事仲尼，犹执柸就江海饮，莫知浅深也。\n鲁献子聘于晋，宣子觞之，三徙，锺石之悬不移而具。献子曰：“富哉家！”宣子曰：“子之家孰与我家富？”献子曰：“吾家甚贫，惟有二士曰颜回、兹无灵者，使吾邦家安平，百姓和协。惟此二者耳，吾尽于此矣！”客出，宣子曰：“彼君子也，以养贤为富；我鄙人也，以锺石为富。”孔子曰：“孟献子之富可著于《春秋》。”\n闵子骞早丧母，为后母所苦，冬月以芦花衣之，其所生二子则衣之以绵。父令闵子御车，体寒失靷，父责之，闵子不自理。父察知之，归谓妇曰：“我所以娶汝，乃为吾子；今汝欺我，去无留。”子骞前曰：“母在一子寒，母去三子单。”其父默然。故曰：孝哉闵子骞！一言其母还，再言三子温。\n", "para_ids": [1669, 1670, 1671, 1672, 1673, 1674, 1675, 1676, 1677, 1678, 1679, 1680, 1681, 1682, 1683, 1684, 1685, 1686, 1687, 1688, 1689, 1690, 1691, 1692, 1693, 1694, 1695, 1696, 1697, 1698, 1699, 1700, 1701, 1702, 1703, 1704, 1705, 1706, 1707, 1708, 1709, 1710, 1711, 1712, 1713, 1714, 1715, 1716, 1717, 1718, 1719, 1720, 1721, 1722, 1723, 1724, 1725, 1726, 1727, 1728, 1729, 1730, 1731, 1732, 1733, 1734, 1735, 1736, 1737, 1738, 1739, 1740, 1741, 1742, 1743, 1744, 1745, 1746, 1747, 1748, 1749, 1750, 1751, 1752, 1753, 1754, 1755, 1756, 1757, 1758, 1759, 1760, 1761, 1762, 1763, 1764, 1765, 1766, 1767, 1768, 1769, 1770, 1771, 1772, 1773, 1774, 1775, 1776, 1777, 1778, 1779, 1780, 1781, 1782, 1783, 1784, 1785, 1786, 1787, 1788, 1789, 1790, 1791, 1792, 1793, 1794, 1795, 1796, 1797, 1798, 1799, 1800, 1801, 1802, 1803, 1804, 1805, 1806, 1807, 1808, 1809, 1810, 1811, 1812, 1813, 1814, 1815, 1816, 1817, 1818, 1819, 1820, 1821, 1822, 1823, 1824, 1825, 1826, 1827, 1828, 1829, 1830, 1831, 1832, 1833, 1834, 1835, 1836, 1837, 1838, 1839, 1840, 1841, 1842, 1843, 1844, 1845, 1846, 1847, 1848, 1849, 1850, 1851, 1852, 1853, 1854, 1855, 1856, 1857, 1858, 1859]}
{"uid": 17, "level": "h1", "h1": "《法言》", "h2": "《学行》卷第一", "h3": "1．3", "text": "天之道不在仲尼乎？仲尼、驾说者也，不在兹儒乎？如将复驾其所说，则莫若使诸儒金口而木舌。\n螟𧕅之子殪而逢，蜾蠃祝之曰：“类我，类我。”久则肖之矣。速哉！七十子之肖仲尼也。\n孔子、习周公者也，颜渊、习孔子者也，羿、逢蒙分其弓，良舍其策，般投其斧而习诸，孰曰非也？或曰：“此名也，彼名也，处一焉而已矣。”曰：“川有渎，山有岳，高而且大者，众人所能踰也。”\n或问：“世言铸金，金可铸与？”曰：“吾闻觌君子者，问铸人，不问铸金。”或曰：“人可铸与？”曰：“孔子铸颜渊矣。”或人踧尔曰：“旨哉！问铸金，得铸人。”\n学之为王者事，其已久矣。尧、舜、禹、汤、文、武汲汲，仲尼皇皇，其已久矣。\n曰：“有教立道，无止仲尼；有学术业，无止颜渊。”或曰：“立道，仲尼不可为思矣。术业，颜渊不可为力矣。”曰：“未之思也，思孰御焉？”\n或曰：“有人焉，自云姓孔，而字仲尼。入其门，升其堂，伏其几，袭其裳，则可谓仲尼乎？”曰：“其文是也，其质非也。”“敢问质。”曰：“羊质而虎皮，见草而说，见豺而战，忘其皮之虎矣。”\n好书而不要诸仲尼，书肆也。好说而不要诸仲尼，说铃也。君子言也无择，听也无淫。择则乱，淫则辟。述正道而稍邪哆者有矣，未有述邪哆而稍正也。\n孔子之道，其较且易也！或曰：“童而习之，白纷如也，何其较且易？”曰：“谓其不奸奸，不诈诈也。如奸奸而诈诈，虽有耳目，焉得而正诸？”\n或曰：“孔子之事多矣，不用，则亦勤且忧乎？”曰：“圣人乐天知命，乐天则不勤，知命则不忧。”\n或问“治己”。曰：“治己以仲尼。”或曰：“治己以仲尼，仲尼奚寡也！”曰：“率马以骥，不亦可乎？”或曰：“田圃田者，莠乔乔；思远人者，心忉忉。”曰：“日有光，月有明。三年不目日，视必盲；三年不目月，精必蒙。荧魂旷枯，精莩旷沈，擿埴索涂，冥行而已矣。”\n有德者好问圣人。或曰：“鲁人鲜德，奚其好问仲尼也？”曰：“鲁未能好问仲尼故也。如好问仲尼，则鲁作东周矣。”\n或问：“人有倚孔子之墙，弦郑、卫之声，诵韩、庄之书，则引诸门乎？”曰：“在夷貉则引之，倚门墙则麾之，惜乎衣未成而转为裳也。”\n言不惭、行不耻者，孔子惮焉。\n或问“神”。曰：“心”。“请问之。”曰：“潜天而天，潜地而地。天地、神明而不测者也。心之潜也，犹将测之，况于人乎？况于事伦乎？”“敢问潜心于圣。”曰：“昔乎仲尼潜心于文王矣，达之。颜渊亦潜心于仲尼矣，未达一间耳。神在所潜而已矣。”\n或曰：“经可损益与？”曰：“《易》始八卦，而文王六十四，其益可知也。《诗》、《书》、《礼》、《春秋》，或因或作，而成于仲尼，其益可知也。故夫道非天然，应时而造者，损益可知也。”\n或曰：“《易》损其一也，虽憃、知阙焉。至《书》之不备过半矣，而习者不知。惜乎！《书序》之不如《易》也。”曰：“彼数也，可数焉故也。如《书序》，虽孔子亦末如之何矣。”\n或曰：“仲尼圣者与？何不能居世也，曾范、蔡之不若！”曰：“圣人者，范、蔡乎？若范、蔡，其如圣何？”\n或谓“仲尼事弥其年，盖天劳诸病矣夫”？曰：“天非独劳仲尼，亦自劳也。天病乎哉？天乐天，圣乐圣。”\n仲尼、圣人也，或者劣诸子贡。子贡辞而精之，然后廓如也。于戏！观书者违子贡，虽多，亦何以为？\n或问：“司马子长有言曰：《五经》不如《老子》之约也，当年不能极其变，终身不能究其业。”曰：“若是，则周公惑，孔子贼。古者之学耕且养，三年通一经。今之学也，非独为之华藻也，又从而绣其鞶帨，恶在《老》不《老》也？”或曰：“学者之说可约邪？”曰：“可约解科。”\n或问：“鲁用儒而削，何也？”曰：“鲁不用儒也。昔在姬公用于周，而四海皇皇，奠枕于京。孔子用于鲁，齐人章章，归其侵疆。鲁不用真儒故也。如用真儒，无敌于天下，安得削？”\n或问：“五百岁而圣人出，有诸？”曰：“尧、舜、禹，君臣也，而并；文、武、周公，父子也，而处；汤、孔子，数百岁而生。因往以推来，虽千一不可知也。”\n或问：“圣人有诎乎？”曰：“有。”曰：“焉诎乎？”曰：“仲尼于南子，所不欲见也；阳虎、所不欲敬也。见所不见，敬所不敬，不诎如何？”曰：“卫灵公问陈，则何以不诎？”曰：“诎身，将以信道也。如诎道而信身，虽天下，不为也。”\n昔者齐、鲁有大臣，史失其名。曰：“何如其大也？”曰：“叔孙通欲制君臣之仪，征先生于齐、鲁，所不能致者二人。”曰：“若是，则仲尼之开迹诸侯也，非邪？”曰：“仲尼开迹，将以自用也。如委己而从人，虽有规矩准绳，焉得而用之？”\n或问：“孔子之时，诸侯有知其圣者与？”曰：“知之。”“知之则曷为不用？”曰：“不能。”曰：“知圣而不能用也，可得闻乎？”曰：“用之，则宜从之。从之，则弃其所习，逆其所顺，强其所劣，捐其所能。冲冲如也。非天下之至，孰能用之？”\n或问：“孔子知其道之不用也，则载而恶乎之？”曰：“之后世君子。”曰：“贾如是，不亦钝乎？”曰：“众人愈利而后钝，圣人愈钝而后利。关百圣而不惭，蔽天地而不耻，能言之类，莫能加也。贵无敌，富无伦，利孰大焉？”\n或曰：“孔子之道不可小与？”曰：“小则败圣，如何？”曰：“若是，则何为去乎？”曰：“爱日。”曰：“爱日而去，何也？”曰：“由群婢之故也。不听正，谏而不用。噫者！吾于观庸邪？无为饱食安坐而厌观也。由此观之，夫子之日亦爱矣。”或曰：“君子爱日乎？”曰：“君子仕则欲行其义，居则欲彰其道。事不厌，教不倦，焉得日？”\n或曰：“圣人无益于庸也。”曰：“世人之益者，仓廪也，取之如单。仲尼、神明也，小以成小，大以成大。虽山川、丘陵、草木、鸟兽，裕如也。如不用也，神明亦末如之何矣！”\n或曰：“以往圣人之法治将来，譬犹胶柱而调瑟，有诸？”曰：“有之。”曰：“圣君少而庸君多，如独守仲尼之道，是漆也。”曰：“圣人之法，未尝不关盛衰焉。昔者尧有天下，举大纲，命舜、禹；夏、殷、周属其子，不胶者卓矣！唐、虞象刑惟明，夏后肉辟三千，不胶者卓矣！尧亲九族，协和万国；汤、武桓桓，征伐四克。由是言之，不胶者卓矣！礼乐、征伐自天子所出，春秋之时，齐、晋实予不胶者卓矣！”\n或曰：“齐得夷吾而霸，仲尼曰‘小器’。请问大器。”曰：“大器其犹规矩准绳乎？先自治而后治人之谓大器。”\n或问：“仲尼大圣，则天曷不胙？”曰：“无土。”“然则舜、禹有土乎？”曰：“舜以尧作土，禹以舜作土。”\n或问“贤”。曰：“为人所不能。”“请人”。曰：“颜渊、黔娄、四皓、韦玄。”问“长者”。曰：“蔺相如申秦而屈廉颇，栾布之不涂，朱家之不德，直不疑之不校，韩安国之通使。”\n七十子之于仲尼也，日闻所不闻，见所不见，文章亦不足为矣。\n或问：“仪、秦学乎鬼谷术而习乎纵横言，安中国者各十馀年，是夫？”曰：“诈人也，圣人恶诸。”曰：“孔子读而仪、秦行，何如也？”曰：“甚矣！凤鸣而鸷翰也。”“然则子贡不为与？”曰：“乱而不解，子贡耻诸；说而不富贵，仪、秦耻诸。”\n或问“近世名卿”。曰：“若张廷尉之平，隽京兆之见，尹扶风之絜，王子贡之介，斯近世名卿矣。”“将。”曰：“若条侯之守，长平、冠军之征伐，博陆之持重，可谓近世名将矣。”请问“古”。曰：“鼓之以道德，征之以仁义，舆尸、血刃，皆所不为也。”\n或问：“子、蜀人也，请人。”曰：“有李仲元者，人也。”“其为人也，奈何？”曰：“不屈其意，不累其身。”曰：“是夷、惠之徒与？”曰：“不夷不惠，可否之间也。”“如是，则奚名之不彰也？”曰：“无仲尼，则西山之饿夫与东国之绌臣恶乎闻？”曰：“王阳、贡禹遇仲尼乎？”曰：“明星皓皓，华藻之力也与？”曰：“若是，则奚为不自高？”曰：“皓皓者、己也，引而高之者、天也。子欲自高邪？仲元、世之师也。见其貌者，肃如也；闻其言者，愀如也；观其行者，穆如也。郸闻以德诎人矣，未闻以德诎于人也。仲元、畏人也。”或曰：“育、贲。”曰：“育、贲也，人畏其力而侮其德。”“请条。”曰：“非正不视，非正不听，非正不言，非正不行。夫能正其视、听、言、行者，昔吾先师之所畏也。如视不视，听不听，言不言，行不行，虽有育、贲，其犹侮诸！”\n或问“孟子知言之要，知德之奥。”曰：“非苟知之，亦允蹈之。”或曰：“子小诸子，孟子非诸子乎？”曰：“诸子者、以其知异于孔子者也。孟子异乎？不异。”\n或曰：“仲尼之术，周而不泰，大而不小，用之犹牛鼠也。”曰：“仲尼之道，犹四渎也，经营中国，终入大海。他人之道者，西北之流也，纲纪夷貉，或入于沱，或沦于汉。”\n淮南说之用，不如太史公之用也。太史公、圣人将有取焉，淮南、鲜取焉尔。必也儒乎！乍出乍入，淮南也；文丽用寡，长卿也；多爱不忍，子长也。仲尼多爱，爱义也；子长多爱，爱奇也。\n或曰：“圣人之道若天，天则有常矣，奚圣人之多变也？”曰：“圣人固多变。子游、子夏得其书矣，未得其所以书也；宰我、子贡得其言矣，未得其所以言也；颜渊、闵子骞得其行矣，未得其所以行也。圣人之书、言、行，天也。天其少变乎？”\n或曰：“子于天下则谁与？”曰：“与夫进者乎！”或曰：“贪夫位也，慕夫禄也，何其与？”曰：“此贪也，非进也。夫进也者，进于道，慕于德，殷之以仁义，进而进，退而退，日孳孳而不自知勌者也。”或曰：“进进则闻命矣，请问退进。”曰：“昔乎颜渊以退为进，天下鲜俪焉。”或曰：“若此，则何少于必退也？”曰：“必进、易俪，必退、易俪也。进以礼，退以义，难俪也。”\n或问：“人言仙者，有诸乎？”“吁！吾闻宓羲、神农殁，黄帝、尧、舜殂落而死。文王，毕；孔子，鲁城之北。独子爱其死乎？非人之所及也。仙亦无益子之汇矣！”或曰：“圣人不师仙，厥术异也。圣人之于天下，耻一物之不知；仙人之于天下，耻一日之不生。”曰：“生乎！生乎！名生而实死也。”或曰：“世无仙，则焉得斯语？”曰：“语乎者，非嚣嚣也与？惟嚣嚣能使无为有。”或问“仙之实”。曰：“无以为也。有与无，非问也。问也者、忠孝之问也。忠臣孝子偟乎不偟。”\n吾闻诸《传》：老则戒之在得。年弥高而德弥邵者，是孔子之徒与？\n仲尼以来，国君将相卿士名臣参差不齐，一概诸圣。譔《重黎》。\n仲尼之后，讫于汉道，德行颜、闵，股肱萧、曹，爰及名将尊卑之条，称述品藻。譔《渊骞》。\n", "para_ids": [1860, 1861, 1862, 1863, 1864, 1865, 1866, 1867, 1868, 1869, 1870, 1871, 1872, 1873, 1874, 1875, 1876, 1877, 1878, 1879, 1880, 1881, 1882, 1883, 1884, 1885, 1886, 1887, 1888, 1889, 1890, 1891, 1892, 1893, 1894, 1895, 1896, 1897, 1898, 1899, 1900, 1901, 1902, 1903, 1904, 1905]}
{"uid": 18, "level": "h1", "h1": "《孔子家语》", "h2": "《相鲁》第一", "h3": "1．1", "text": "孔子初仕，为中都宰。制为养生送死之节。长幼异食，强弱异任，男女别涂；路无拾遗，器不彫伪；为四寸之棺，五寸之椁，因丘陵为坟，不封不树。行之一年，而西方之诸侯则焉。定公谓孔子曰：“学子此法，鲁国何如？”孔子对曰：“虽天下可乎！何但鲁国而已哉？”于是二年，定公以为司空。乃别五土之性，而物各得其所生之宜，咸得厥所。先时，季氏葬昭公于墓道之南；孔子沟而合诸墓焉，谓季桓子曰：“贬君以彰己罪，非礼也。今合之，所以掩夫子之不臣。”由司空为鲁大司寇，设法而不用，无奸民。\n定公与齐侯会于夹谷。孔子摄相事，曰：“臣闻有文事者必有武备，有武事者必有文备。古者诸侯并出疆，必具官以从，请具左右司马。”定公从之。至会所，为坛，土阶三等，以遇礼相见，揖让而登。献酢既毕，齐使莱人以兵鼓謲，劫定公。孔子历阶而进，以公退。曰：“士，以兵之。吾两君为好，裔夷之俘，敢以兵乱之，非齐君所以命诸侯也。裔不谋夏，夷不乱华，俘不干盟，兵不偪好，于神为不祥，于德为愆义，于人为失礼。君必不然。”齐侯心怍，麾而避之。有顷，齐奏宫中之乐，俳优侏儒戏于前。孔子趋进，历阶而上，不尽一等。曰：“匹夫荧侮诸侯者，罪应诛，请右司马速加刑焉。”于是斩侏儒，手足异处。齐侯惧，有惭色。将盟，齐人加载书曰：“齐师出境，而不以兵车三百乘从我者，有如此盟。”孔子使玆无还对曰：“而不返我汶阳之田，吾以共命者，亦如之。”齐侯将设享礼，孔子谓梁丘据曰：“齐鲁之故，吾子何不闻焉？事既成矣而又享之，是勤执事。且牺象不出门，嘉乐不野合。享而既具，是弃礼也；若其不具，是用粃粺也。用粃粺、辱君；弃礼、名恶。子盍图之？夫享、所以昭德也。不昭，不如其已。”乃不果享。齐侯归，责其群臣曰：“鲁以君子道辅其君，而子独以夷翟道教寡人，使得罪。”于是乃归所侵鲁之四邑及汶阳之田。\n孔子言于定公曰：“家不臧甲，邑无百雉之城，古之制也。今三家过制，请皆损之。”乃使季氏宰仲由隳三都。叔孙不得意于季氏，因费宰公山弗扰，率费人以袭鲁。孔子以公与季孙、仲孙、叔孙，入于费氏之宫，登武子之台。费人攻之，及台侧，孔子命申句须、乐颀，勒士众，下伐之，费人北，遂隳三都之城，强公室，弱私家，尊君卑臣，政化大行。\n初，鲁之贩羊有沈犹氏者，常朝饮其羊以诈市人；有公慎氏者，妻淫不制；有慎溃氏者，奢侈踰法；鲁之鬻六畜者，饰之以储价。及孔子之为政也，则沈犹氏不敢朝饮其羊；公慎氏出其妻；慎溃氏越境而徙。三月，则鬻牛马者不储价；卖羔豚者不加饰；男女行者别其涂；道不拾遗，男尚忠信，女尚贞顺；四方客至于邑者，不求有司，皆如归焉。\n孔子为鲁司寇，摄行相事，有喜色。仲由问曰：“由闻君子祸至不惧，福至不喜。今夫子得位而喜，何也？”孔子曰：“然！有是言也。不曰乐以贵下人乎？”于是朝政七日而诛乱政大夫少正卯，戮之于两观之下，尸于朝三日。子贡进曰：“夫少正卯、鲁之闻人也。今夫子为政而始诛之，或者为失乎？”孔子曰：“居！吾语女以其故。天下有大恶者五，而窃盗不与焉。一曰心逆而险，二曰行辟而坚，三曰言伪而辩，四曰记丑而博，五曰顺非而泽。此五者，有一于人，则不免君子之诛，而少正卯皆兼有之。其居处足以掫徒成党，其谈说足以饰襃莹众，其强御足以返是独立；此乃人之奸雄者也，不可以不除。夫殷汤诛尹谐，文王诛潘正，周公诛管蔡，太公诛华士，管仲诛付乙，子产诛史何，凡此七子者皆异世而同诛者，以七子异世而同恶，故不可赦也。《诗》云：‘忧心悄悄，愠于群小。’小人成群，斯足忧矣。”\n孔子为鲁大司寇。有父子讼者，夫子同狴执之，三月不别，其父请止，夫子赦之焉。季孙闻之，不说，曰：“司寇欺余，曩告余曰：为国家必先以孝。余今戮一不孝以教民孝，不亦可乎？而又赦之，何哉？”冉有以告孔子，孔子喟然叹曰：“呜呼！上失其道而杀其下，非理也；不教以孝而听其狱，是杀不辜也；三军大败，不可斩也；狱犴不治，不可刑也。何者？上教之不行，罪不在民故也。夫慢令谨诛，贼也；征歛无时，㬥也；不试则成，虐也。故无此三者，然后刑可即也。《书》云：‘义刑义杀，勿庸以即汝心，惟曰未有慎事。’言必教而刑也。既陈道德以先服之，而犹不可，尚贤以劝之；又不可，即废之；又不可，而后以威惮之。若是三年而百姓正矣。其有邪民不从化者，然后待之以刑，则民咸知罪矣。《诗》云：‘天子是毗，俾民不迷。’是以威厉而不试，刑错而不用。今世则不然，乱其教，繁其刑，使民迷惑而陷焉，又从而制之，故刑弥繁而盗不胜也。夫三尺之限，空车不能登者，何哉？峻故也；百仞之山，重载陟焉，何哉？陵遟故也。今世俗之陵遟久矣，虽有刑法，民能勿踰乎？”\n孔子闲居，曾参侍。孔子曰：“参乎！今之君子，唯士与大夫言闻也。至于君子之言者，希也。于乎！吾以王言之其出不户牖而化天下。”\n曾子起，下席而对曰：“敢问何谓王者言？”孔子不应。曾子曰：“侍夫子之闲也难，是以敢问。”\n孔子又不应。曾子肃然而惧，抠衣而退，负席而立。有顷，孔子叹息，顾谓曾子曰：“参！女可语明王之道。”曾子曰：“非敢以为足，请因所闻而学焉。”\n曾子曰：“不劳不费之谓明王，可得闻乎？”孔子曰：“昔者，帝舜左禹而右皋陶，不下席而天下治。夫如此，何上之劳乎？政之不中，君之患也；令之不行，臣之罪也。若乃十一而税，用民之力，岁不过三日；入山泽以其时而无征，关讥市鄽皆不收赋。此则生财之路，而明王节之，何财之费乎？”\n曾子曰：“敢问何谓七教？”孔子曰：“上敬老，则下益孝；上尊齿，则下益弟；上乐施，则下益宽；上亲贤，则下择友；上好德，则下不隐；上恶贪，则下耻争；上廉让，则下耻节。此之谓七教。七教者，治民之本也。政教定，则本正矣。凡上者，民之表也。表正则何物不正？是故人君先立仁于己，然后大夫忠而士信，民敦俗朴，男悫而女贞。六者、教之致也。布诸天下四方而不窕，纳诸寻常之室而不塞，等之以礼，立之以义，行之以顺，则民之弃恶如汤之灌雪焉！”\n曾子曰：“道则至矣，弟子不足以明之。”孔子曰：“参以为姑止乎？又有焉。昔者，明王之治民也有法，必裂地以封之，分属以理之；然后贤民无所隐，㬥民无所伏。使有司日省而时考之，进用贤良，退贬不肖。然则贤者说而不肖者惧，哀鳏寡，养孤独，恤贫穷，诱孝弟，选才能；此七者修，则四海之内无刑民矣。上之亲下也，如手足之于腹心；下之亲上也，如幼子之于慈母矣。上下相亲如此，故令则从，施则刑，民怀其德，近者说服，远者来附，政之致也。夫布指知寸，布手知尺，舒肘知寻，斯不远之则也。周制，三百步为里，千步而井，三井而埒，埒三而矩，五十里而都，封百里而有国；乃为蓄积资聚焉。恤行者有无。是以蛮夷诸夏，虽衣冠不同，言语不合，莫不来宾。故曰：无市而民不乏，无刑而民不乱。田猎罩弋，非以盈宫室也；征敛百姓，非以盈府库也。惨怛以补不足，礼节以损有馀。多信而寡貌，其礼可守，其言可复，其迹可履；如饥而食，如渴而饮，民之信之，如寒暑之必验。故视远若迩，非道迩也，见明德也。是故兵革不动而威，用利不施而亲，此之谓明王之守，折冲千里之外者也。”\n曾子曰：“敢问何谓三至？”孔子曰：“至礼不让而天下治；至赏不费而天下之士说；至乐无声而天下之民和。明王笃行三至，故天下之君可得而知，天下之士可得而臣，天下之民可得而用。”\n曾子曰：“敢问此义何谓？”孔子曰：“古者明王，必尽知天下良士之名；既知其名，又知其实，又知其数及其所在焉。然后因天下之爵以尊之，此之谓至礼不让而天下治。因天下之禄以富天下之士，此之谓至赏不费而天下之士说。如此，则天下之名誉兴焉，此之谓至乐无声而天下之民和。故曰：所谓天下之至仁者，能合天下之至亲也；所谓天下之至明者，能举天下之至贤者也。此三者咸通，然后可以征。是故仁者莫大乎爱人，智者莫大乎知贤，贤政者莫大乎官能。有土之君，修此三者，则四海之内，共命而已矣。夫明王之所征，必道之所废者也。是故诛其君而改其政，弔其民而不夺其财。故明王之政，犹时雨之降，降至则民说矣。是故行施弥博，得亲弥众，此之谓还师衽席之上。”\n孔子侍坐于哀公。公曰：“敢问人道孰为大？”孔子愀然作色而对曰：“君之及此言也，百姓之惠也，固臣敢无辞而对？人道政为大。夫政者、正也。君为正，则百姓从而正矣。君之所为，百姓之所从；君不为正，百姓何所从乎？”\n公曰：“敢问为政如之何？”孔子对曰：“夫妇别，男女亲，君臣信；三者正，则庶物从之。”\n公曰：“寡人虽无能也，愿如所以行三者之道，可得闻乎？”孔子对曰：“古之为政，爱人为大；所以治爱人，礼为大；所以治礼，敬为大；敬之至矣，大昏为大；大昏至矣，大昏既至，冕而亲迎；亲迎者，敬之也。是故君子兴敬为亲，舍敬，则是遗亲也；弗亲弗敬，弗尊也。爱与敬，其政之本与。”\n公曰：“寡人愿有言然，冕而亲迎，不已重乎？”孔子愀然作色而对曰：“合二姓之好，以继先圣之后，以为天下宗庙社稷之主，君何谓已重乎？”\n公曰：“寡人实固。不固，安得闻此言乎？寡人欲问，不能为辞，请少进。”孔子曰：“天地不合，万物不生；大昏、万世之嗣也，君何谓已重焉？”\n孔子遂言曰：“内以治宗庙之礼，足以配天地之神；出以治直言之礼，足以立上下之敬。物耻则足以振之，国耻则足以兴之，故为政先乎礼，礼、其政之本与！”\n孔子遂言曰：“昔三代明王必敬妻子也，盖有道焉。妻也者，亲之主也；子也者，亲之后也，敢不敬与？是故君子无不敬。敬也者，敬身为大；身也者，亲之支也，敢不敬与？不敬其身，是伤其亲；伤其亲，是伤其本也；伤其本，则支从之而亡。三者、百姓之象也。身以及身，子以及子，妃以及妃，君能修此三者，则大化忾乎天下矣。昔者大王之道也如此，国家顺矣。”\n公曰：“敢问何谓敬身？”孔子对曰：“君子过言则民作辞，过行则民作则；言不过辞，动不过则，百姓恭敬以从命。若是，则可谓能敬其身，能敬其身，则能成其亲矣。”\n公曰：“何谓成其亲？”孔子对曰：“君子者、人之成名也。百姓与名，谓之君子，则是成其亲为君而为其子也。”\n孔子遂言曰：“为政而不能爱人，则不能成其身；不能成其身，则不能安其土；不能安其土，则不能乐天。不能乐天，则不成其身。”\n公曰：“敢问何谓能成身？”孔子对曰：“夫其行己不过乎物，谓之成身；不过乎物，合天道也。”\n公曰：“君子何贵乎天道也？”孔子曰：“贵其不已也。如日月东西相从而不已也，是天道也；不闭而能久，是天道也；无为而物成，是天道也；已成而明之，是天道也。”\n公曰：“寡人且愚冥，幸烦子志之心也。”孔子蹴然避席而对曰：“仁人不过乎物，孝子不过乎亲。是故仁人之事亲也如事天，事天如事亲，此谓孝子成身。”\n公曰：“寡人既闻如此言也，无如后罪何？”孔子对曰：“君之及此言，是臣之福也。”\n孔子在卫。冉求言于季孙曰：“国有圣人，而不能用，欲以求治，是犹却步而欲求及前人，不可得已。今孔子在卫，将用之。己有才而以资邻国，难以言智也。请以重币延之。”季孙以告哀公，公从之。孔子既至，舍哀公馆焉。公自阼阶，孔子宾阶，升堂立侍。\n公曰：“夫子之服，其儒服与？”孔子对曰：“丘少居鲁，衣逢掖之衣；长居宋，冠章甫之冠。丘闻之：君子之学也博，其服以乡。丘未知其为儒服也。”\n公曰：“敢问儒行？”孔子曰：“略言之，则不能终其物；悉数之，则留更仆未可以对。”\n哀公命席。孔子侍坐，曰：“儒有席上之珍以待聘，夙夜强学以待问，怀忠信以待举，力行以待取；其自立有如此者。\n哀公问于孔子曰：“大礼何如？子之言礼，何其尊也？”孔子对曰：“丘也鄙人，不足以知大礼。”公曰：“吾子言焉。”孔子曰：“丘闻之：民之所以生者、礼为大。非礼则无以节事天地之神焉；非礼则无以辩君臣、上下、长幼之位焉；非礼则无以别男女、父子、兄弟、婚姻、亲族、疏数之交焉。是故君子以此为之尊敬，然后以其所能，教顺百姓，不废其会节。既有成事，然后治其雕镂文章黼黻，以别尊卑上下之等。其顺之也，而后言其丧祭之纪，宗庙之序。品其牺牲，设其豕腊，修其岁时，以敬祭祀，别其亲疏，序其昭穆，而后宗族会宴。即安其居，以缀恩义，卑其宫室，节其服御，车不雕玑，器不彫镂，食不二味，心不淫志，以与万民同利。古之明王，行礼也如此。”公曰：“今之君子，胡莫之行也？”孔子对曰：“今之君子，好利无厌，淫行不倦，荒怠慢游，固民是尽，以遂其心，以怨其政，以忤其众，以伐有道；求得当欲，不以其所；虐杀刑诛，不以其治。夫昔之用民者由前，今之用民者由后。是即今之君子莫能为礼也。”\n言偃问曰：“夫子之极言礼也，可得而闻乎？”孔子言：“我欲观夏道，是故之杞，而不足征也，吾得《夏时》焉；我欲观殷道，是故之宋，而不足征也，吾得《乾坤》焉。《乾坤》之义，《夏时》之等，吾以此观之。夫礼之初也，始于饮食。太古之时，燔黍擘豚，污罇而抔饮，蒉桴而土鼓，犹可以致敬于鬼神。及其死也，升屋而号，曰：‘高！某复。’然后饮腥苴熟，形体则降，魂气则上，是为天望而地藏也。故生者南向，死者北首，皆从其初也。昔之王者，未有宫室，冬则居营窟，夏则居橧巢；未有火化，食草木之实、鸟兽之肉，饮其血，茹其毛；未有丝麻，衣其羽皮。后圣有作，然后修火之利；范金合土，以为台榭、宫室、户牖；以炮以燔，以烹以炙，以为醴酪，治其丝麻，以为布帛；以养生送死，以事鬼神。故玄酒在室，醴、醆在户，粢醍在堂，澄酒在下，陈其牺牲，备其鼎俎，列其琴、瑟、管、磬、钟、鼓，以其祝嘏，以降其上神，与其先祖；以正君臣，以笃父子，以睦兄弟，以齐上下，夫妇有所，是谓承天之祜。作其祝号，玄酒以祭，荐其血毛，腥其俎；熟其殽，趏席以坐，疏布以罩，衣其浣帛，醴、醆以献，荐其燔炙，君与夫人交献，以嘉魂魄；是谓合莫。然后退而合烹，体其犬豕牛羊，实其簠、簋、笾、豆、铏羹，祝以孝告，嘏以慈告，是为大祥。此礼之大成也。”\n哀公问于孔子曰：“寡人欲论鲁国之士，与之为治，敢问如何取之？”孔子对曰：“生今之世，志古之道；居今之俗，服古之服。舍此而为非者，不亦鲜乎？”\n曰：“然则章甫絇履，绅带搢笏者，贤人也。”孔子曰：“不必然也。丘之所言，非此之谓也。夫端衣玄裳，冕而乘轩者，则志不在于食焄；斩衰菅菲，杖而歠粥者，则志不在酒肉。生今之世，志古之道；居今之俗，服古之服，谓此类也。”\n公曰：“善哉！尽此而已乎？”孔子曰：“人有五仪：有庸人，有士人，有君子，有贤人，有圣人。审此五者，则治道毕矣。”\n公曰：“敢问何如斯可谓之庸人？”孔子曰：“所谓庸人者，心不存慎终之规，口不吐训格之言，不择贤以托其身，不力行以自定；见小暗大，不知所务；从物如流，不知其所执，此则庸人也。”\n公曰：“何谓士人？”孔子曰：“所谓士人者，心有所定，计有所守，虽不能尽道术之本，必有率也；虽不能备百善之美，必有处也。是故知不务多，必审其所知；言不务多，必审其所谓；行不务多，必审其所由。知既知之，言既道之，行既由之，则若性命之形骸之不可易也；富贵不足以益，贫贱不足以损，此则士人也。”\n公曰：“何谓君子？”孔子曰：“所谓君子者，言必忠信，而心不怨；仁义在身，而色无伐；思虑通明，而辞不专；笃行信道，自强不息，油然若将可越，而终不可及者，此则君子也。”\n公曰：“何谓贤人？”孔子曰：“所谓贤人者，德不踰闲，行中规绳，言足以法于天下，而不伤于身；道足以化于百姓，而不伤于本；富则天下无宛财，施则天下不病贫，此则贤者也。”\n公曰：“何谓圣人？”孔子曰：“所谓圣者，德合于天地，变通无方，穷万事之终始，协庶品之自然，敷其大道，而遂成情性；明并日月，化行若神，下民不知其德，覩者不识其邻，此谓圣人也。”\n公曰：“善哉！非子之贤，则寡人不得闻此言也。虽然，寡人生于深宫之内，长于妇人之手，未尝知哀，未尝知忧，未尝知劳，未尝知惧，未尝知危，恐不足以行五仪之教，若何？”孔子对曰：“如君之言，已知之矣，则丘亦无所闻焉。”公曰：“非吾子，寡人无以启其心，吾子言也。”孔子曰：“君入庙如右，登自阼阶，仰视榱桷，俯察机筵，其器皆存，而不覩其人，君以此思哀，则哀可知矣；昧爽夙兴，正其衣冠，平旦视朝，虑其危难，一物失理，乱亡之端，君以此思忧，则忧可知矣；日出听政，至于中冥，诸侯子孙，往来为宾，行礼揖让，慎其威仪，君以此思劳，则劳亦可知矣；缅然长思，出于四门，周章远视，覩亡国之墟；必将有数焉，君以此思惧，则惧可知矣；夫君者、舟也；庶人者、水也。水所以载舟，亦所以覆舟，君以此思危，则危可知矣。君既明此五者，又少留意于五仪之事，则于政治何有失矣！”\n哀公问于孔子曰：“请问取人之法。”孔子对曰：“事任于官，无取捷捷，无取钳钳，无取啍啍。捷捷、贪也；钳钳、乱也；啍啍、诞也。故弓调而后求劲焉，马服而后求良焉，士必悫而后求智能者焉。不悫而多能，譬之豺狼不可迩。”\n哀公问于孔子曰：“寡人欲吾国小而能守，大则攻，其道如何？”孔子对曰：“使君朝廷有礼，上下和亲，天下百姓皆君之民，将谁攻之？苟违此道，民畔如归，皆君之雠也，将与谁其守？”公曰：“善哉！”于是废山泽之禁，弛关市之税，以惠百姓。\n哀公问于孔子曰：“吾闻君子不博，有之乎？”孔子曰：“有之。”公曰：“何为？”对曰：“为其有二乘。”公曰：“有二乘则何为不博也？”子曰：“为其兼行恶道也。”哀公惧焉。有间，复问曰：“若是乎、君子之恶恶道至甚也。”孔子曰：“君子之恶恶道不甚，则好善道亦不甚。好善道不甚，则百姓之亲上亦不甚。《诗》云：‘未见君子，忧心惙惙，亦既见止，亦既觏止，我心则说。’《诗》之好善道之甚也如此。”公曰：“美哉！夫君子成人之善，不成人之恶，微吾子言焉，吾弗之闻也！”\n哀公问于孔子曰：“夫国家之存亡祸福，信有天命，非唯人也？”孔子对曰：“存亡祸福，皆己而已；天灾地妖，不能加也。”公曰：“善！吾子言之，岂有其事乎？”孔子曰：“昔者殷王帝辛之世，有雀生大鸟于城隅焉。占之曰：‘凡以小生大，则国家必王而名益昌。’于是帝辛介雀之德，不修国政，亢㬥无极，朝臣莫救，外寇乃至，殷国以亡。此即以己逆天时，诡福反为祸者也。又其先世殷王太戊之时，道缺法圮，以致妖蘖，桑榖于朝，七日大拱。占之者曰：‘桑榖，野木而不合生于朝，意者国亡乎？’大戊恐骇，侧身修行，思先王之政，明养民之道。三年之后，远方慕义，重译至者，十有六国。此即以己逆天时，得祸为福者。故天灾地妖所以儆人主者也；寤梦征怪所以儆人臣者也。灾妖不胜善政，寤梦不胜善行。能知此者，至治之极也。唯明王达此。”公曰：“寡人不鄙固此，亦不得闻君子之教也。”\n哀公问于孔子曰：“智者寿乎？仁者寿乎？”孔子对曰：“然！人有三死而非其命也，己自取也。夫寝处不时，饮食不节，逸劳过度者，疾共杀之；居下位而上干其君，嗜慾无厌而求不止者，刑共杀之；以少犯众，以弱侮强，忿怒不类，动不量力，兵共杀之。此三者，死非命也，人自取之。若夫智士仁人，将身有节，动静以义，喜怒以时，无害其性，虽得寿焉，不亦宜乎！”\n孔子北游于农山，子路、子贡、颜渊侍侧。孔子四望，喟然而叹曰：“于思致斯，无所不至矣！二三子各言尔志，吾将择焉。”子路进曰：“由愿得白羽若月，赤羽若日，钟鼓之音，上震于天，旍旗缤纷，下蟠于地；由当一队而敌之，必也攘地千里，搴旗执馘，唯由能之，使二子者从我焉！”夫子曰：“勇哉！”子贡复进曰：“赐愿使齐、楚，合战于漭瀁之野，两垒相望，尘埃相接，挺刃交兵；赐著缟衣白冠，陈说其间，推论利害，释国之患，唯赐能之，使二子者从我焉！”夫子曰：“辩哉！”颜回退而不对。孔子曰：“回！来，汝奚独无愿乎？”颜回对曰：“文武之事，则二子者既言之矣，回何云焉？”孔子曰：“虽然，各言尔志也，小子言之。”对曰：“回闻薰、莸不同器而藏，尧、桀不共国而治，以其类异也。回愿明王圣主辅相之，敷其五教，导之以礼乐；使民城郭不修，沟池不越，铸剑戟以为农器，放牛马于原薮，室家无离旷之思，千岁无战斗之患，则由无所施其勇，而赐无所用其辩矣。”夫子凛然而对曰：“美哉，德也！”子路抗手而问曰：“夫子何选焉？”孔子曰：“不伤财，不害民，不繁词，则颜氏之子有矣。”\n鲁有俭啬者，瓦鬲煮食食之，自谓其美。盛之土型之器，以进孔子，孔子受之，欢然而说，如受大牢之馈。子路曰：“瓦甂、陋器也；煮食、薄膳也。夫子何喜之如此乎？”夫子曰：“夫好谏者思其君，食美者思其亲；吾非以馔具之为厚，以其食厚而我思焉！”\n孔子之楚，而有渔者献鱼焉。孔子不受，渔者曰：“天暑市远，无所鬻也，思虑弃之粪壤，不如献之君子，故敢以进焉。”于是夫子再拜受之，使弟子扫地，将以享祭。门人曰：“彼将弃之，而夫子以祭之，何也？”孔子曰：“吾闻之惜其腐䭃而欲以务施者，仁人之偶也。恶有仁人之馈而无祭者乎？”\n季羔为卫之士师，刖人之足。俄而卫有蒯聩之乱，季羔逃之。走郭门，刖者守门焉，谓季羔曰：“彼有缺。”季羔曰：“君子不踰。”又曰：“彼有窦。”季羔曰：“君子不隧。”又曰：“于此有室。”季羔乃入焉。既而追者罢，季羔将去，谓刖者曰：“吾不能亏主之法而亲刖子之足。今吾在难，此正子之报怨之时也，而逃我者三，何故哉？”刖者曰：“断足固我之罪也，无可奈何。曩者君之治臣也以法令先后臣，欲臣之免也，臣知之；狱决罪定，临当论刑，君愀然不乐，见于颜色，臣又知之。君岂私臣哉！天生君子，其道固然，此臣之所以说君也。”孔子闻之，曰：“善哉为吏！其用法一也。思仁恕则树德，加严暴则树怨，公以行之，其子羔乎？”\n孔子曰：“季孙之赐我粟千锺也，而交益亲；自南宫敬叔之乘我车也，而道加行。故道虽贵，必有时而后重，有势而后行。微夫二子之贶财，则丘之道殆将废矣。”\n孔子曰：“王者有似乎春秋。文王以王季为父，以太任为母，以太姒为妃，以武王、周公为子，以太颠、闳夭为臣，其本美矣；武王正其身以正其国，正其国以正天下，伐无道，刑有罪，一动而天下正，其事成矣；春秋致其时，而万物皆及生，王者致其道，而万民皆及治；周公载己行化，而天下顺之，其诚至矣。”\n曾子曰：“入其国也，言信于群臣，而留可也；行忠于卿大夫，则仕可也；泽施于百姓，则富可也。”孔子曰：“参之言此，可谓善安身矣。”\n子路为蒲宰，为水备，与民修沟洫；以民之劳烦苦也，人与之一箪食、一壶浆。孔子闻之，使子贡止之。子路忿然不说，往见孔子曰：“由也以暴雨将至，恐有水灾，故与民修沟洫以备之；而民多匮饿者，是以箪食壶浆而与之。夫子使赐止之，是夫子止由之行仁也。夫子以仁教，而禁其行仁也，由不受也。”孔子曰：“汝以民为饿也？何不白于君，发仓廪以赈之，而私以尔食馈之，是汝明君之无惠，而见己之德美。汝速已则可，不则汝之见罪必矣。”\n子路问于孔子曰：“管仲之为人如何？”子曰：“仁也。”子路曰：“昔管仲说襄公，公不受，是不辨也；欲立公子纠而不能，是不智也；家残于齐，而无忧色，是不慈也；桎梏而居槛车，无惭心，是无丑也；事所射之君，是不贞也；召忽死之，管仲不死，是不忠也。仁人之道，固若是乎？”孔子曰：“管仲说襄公，襄公不受，公之闇也；欲立子纠而不能，不遇时也；家残于齐而无忧色，是知权命也；桎梏居槛车而无惭心，自裁审也；事所射之君，通于变也；不死子纠，量轻重也。夫子纠未成君，而管仲未成臣，管仲才度义，管仲不死束缚而立功名，未可非也。召忽虽死，过于取仁，未足多也。”\n孔子适齐，中路闻哭者之声，其音甚哀。孔子谓其仆曰：“此哭哀则哀矣，然非丧者之哀也。驱而前！”少进，见有异人焉，拥镰带索，哭音不哀。孔子下车，追而问曰：“子何人也？”对曰：“吾、丘吾子也。”曰：“子今非丧之所，奚哭之悲也？”丘吾子曰：“吾有三失，晚而自觉，悔之何及！”曰：“三失可得闻乎？愿子告吾，无隐也。”丘吾子曰：“吾少时好学，周徧天下，后还丧吾亲，是一失也；长事齐君，君骄奢失士，臣节不遂，是二失也；吾平生厚交，而今皆离绝，是三失也。夫树欲静而风不停，子欲养而亲不待。往而不来者、年也；不可再见者、亲也。请从此辞。”遂投水而死。孔子曰：“小子识之！斯足为戒矣。”自是弟子辞归养亲者十有三人。\n孔子谓伯鱼曰：“鲤乎！吾闻可以与人终日不倦者，其惟学焉。其容体不足观也，其勇力不足惮也，其先祖不足称也，其族姓不足道也；终而有大名，以显闻四方，流声后裔者，岂非学者之效也？故君子不可以不学，其容不可以不饬。不饬无类，无类失亲，失亲不忠，不忠失礼，失礼不立。夫远而有光者、饬也；近而愈明者、学也。譬之污池，水潦注焉，萑苇生焉，虽或以观之，孰知其源乎？”\n子路见于孔子曰：“负重涉远，不择地而休；家贫亲老，不择禄而仕。昔者由也事二亲之时，常食藜藿之实，为亲负米百里之外。亲殁之后，南游于楚，从车百乘，积粟万锺，累茵而坐，列鼎而食，愿欲食藜藿，为亲负米，不可复德也。枯鱼衘索，几何不蠹；二亲之寿，忽若过隙。”孔子曰：“由也事亲，可谓生事尽力，死事尽思者也。”\n孔子之郯，遭程子于涂，倾盖而语终日，甚相亲。顾谓子路曰：“取束帛以赠先生。”子路屑然对曰：“由闻之，士不中间见，女嫁无媒，君子不以交，礼也。”有间，又顾谓子路，子路又对如初。孔子曰：“由！《诗》不云乎？‘有美一人，清扬宛兮，邂逅相遇，适我愿兮。’今程子，天下贤士也。于斯不赠，则终身弗能见也。小子行之。”\n孔子自卫反鲁，息驾于河梁而观焉。有悬水三十仞，圜流九十里，鱼鳖不能道，鼋鼍不能居。有一丈夫，方将厉之。孔子使人并涯止之，曰：“此悬水三十仞，圜流九十里，鱼鳖、鼋鼍不能居也，意者难可济也。”丈夫不以措意，遂度而出。孔子问之曰：“子巧乎？有道术乎？所以能入而出者何也？”丈夫对曰：“始吾之入也，先以忠信；及吾之出也，又从以忠信。措吾躯于波流，而吾不敢以用私，所以能入而复出也。”孔子谓弟子曰：“二三子识之！水且犹可以忠信成身亲之，而况于人乎？”\n孔子将行，雨而无盖。门人曰：“商也有之。”孔子曰：“商之为人也，甚恡于财。吾闻与人交，推其长者，违其短者，故能久也。”\n楚王渡江，江中有物大如斗，圆而赤，直触王舟，舟人取之。王大怪之，遍问群臣，莫之能识。王使使聘于鲁，问于孔子。子曰：“此所谓萍实者也，可剖而食之，吉祥也，唯霸者为能获焉。”使者反，王遂食之，大美。久之，使来，以告鲁大夫。大夫因子游问曰：“夫子何以知其然乎？”曰：“吾昔之郑，过乎陈之野，闻童谣曰：‘楚王渡江得萍实，大如斗，赤如日，剖而食之甜如蜜。’此是楚王之应也。吾是以知之。”\n子贡问于孔子曰：“死者有知乎？将无知乎？”子曰：“吾欲言死之有知，将恐孝子顺孙妨生以送死；吾欲言死之无知，将恐不孝之子弃其亲而不葬。赐欲知死者有知与无知，非今之急，后自知之。”\n子贡问治民于孔子。子曰：“懔懔焉！若持腐索之扞马。”子贡曰：“何其畏也？”孔子曰：“夫通达之御皆人也，以道导之，则吾畜也；不以道导之，则吾雠也。如之何其无畏也？”\n鲁国之法，鲁人有赎臣妾于诸侯者，皆取金于府。子贡赎人于诸侯，而还其金。孔子闻之，曰：“赐失之矣！夫圣人之举事也，可以移风易俗，而教导可以施于百姓，非独适身之行也。今鲁国富者寡而贫者众，赎人，受金则为不廉，不受金则何以相赎乎？自今以后，鲁人不复赎人于诸侯矣。”\n子路治蒲，请见于孔子曰：“由愿受教于夫子。”子曰：“蒲其何如？”对曰：“邑多壮士，又难治也。”子曰：“然。吾语尔，恭而敬，可以摄勇；宽而正，可以怀强；爱而恕，可以容困；温而断，可以抑奸。如此而正不难矣。”\n孔子曰：“君子有三恕。有君不能事，有臣而求其使，非恕也；有亲不能孝，有子而求其报，非恕也；有兄不能敬，有弟而求其顺，非恕也。士能明于三恕之本，则可谓端身矣。”\n孔子曰：“君子有三思，不可不察也。少而不学，长无能也；老而不教，死莫之思也；有而不施，穷莫之救也。故君子少思其长则务学，老思其死则务教，有思其穷则务施。”\n伯常骞问于孔子曰：“骞固周国之贱吏也，不自以不肖，将北面以事君子，敢问正道宜行，不容于世；隐道宜行，然亦不忍；今欲身亦不穷，道亦不隐，为之有道乎？”孔子曰：“善哉，子之问也！自丘之闻，未有若吾子所问辩且说也。丘尝闻君子之言道矣，听者无察，则道不入；奇伟不稽，则道不信。又尝闻君子之言事矣，制无度量，则事不成；其政晓察，则民不保。又尝闻君子之言志矣，刚折不终，径易者则数伤，浩倨者则不亲，就利者则无不敝。又尝闻养世之君子矣，从轻勿为先，从重勿为后，见像而勿强，陈道而勿怫。此四者、丘之所闻也。”\n孔子观于鲁桓公之庙，有欹器焉。夫子问于守庙者曰：“此谓何器？”对曰：“此盖为宥坐之器。”孔子曰：“吾闻宥坐之器，虚则欹，中则正，满则覆。明君以为至诫，故常置之于坐侧。”顾谓弟子曰：“试注水焉。”乃注之水，中则正，满则覆。夫子喟然叹曰：“呜呼！夫物恶有满而不覆者哉！”子路进曰：“敢问持满有道乎？”子曰：“聪明叡智，守之以愚；功被天下，守之以让；勇力振世，守之以怯；富有四海，守之以谦。此所谓损之又损之之道也。”\n孔子观于东流之水，子贡问曰：“君子所以见大水必观焉，何也？”孔子曰：“以其不息，且徧与诸生而不为也。夫水有似乎德，其流也，则卑下倨拘必循其理，此似义；浩浩乎无屈尽之期，此似道；流行赴百仞之溪而不惧，此似勇；至量必平之，此似法；盛而不求概，此似正；绰约微达，此似察；发源必东，此似志；以出以入，万物就此化絜，此似善化也。水之德有若此，是故君子见大水必观焉。”\n子贡观于鲁庙之北堂，出而问于孔子曰：“向也，赐观于太庙之北堂，未既，辍，还瞻北盖，皆断焉。彼将有说邪？匠之过也。”孔子曰：“太庙之堂，官致良工之匠，匠致良材，尽其工巧，盖贵久矣，尚有说也。”\n孔子曰：“吾有所耻，有所鄙，有所殆。夫幼而不能强学，老而无以教，吾耻之；去其乡，事君而达，卒遇故人，曾无旧言，吾鄙之；与小人处而不能亲贤，吾殆之。”\n子路见于孔子。孔子曰：“智者若何？仁者若何？”子路对曰：“智者使人知己，仁者使人爱己。”子曰：“可谓士矣。”子路出，子贡入。问亦如之，子贡对曰：“智者知人，仁者爱人。”子曰：“可谓士矣。”子贡出，颜回入。问亦如之，对曰：“智者自知，仁者自爱。”子曰：“可谓士君子矣。”\n子贡问于孔子曰：“子从父命，孝乎；臣从君命，贞乎；奚疑焉？”孔子曰：“鄙哉赐！汝不识也。昔者明王万乘之国，有争臣七人，则主无过举；千乘之国，有争臣五人，则社稷不危也；百乘之家，有争臣三人，则禄位不替；父有争子，不陷无礼；士有争友，不行不义。故子从父命，奚讵为孝？臣从君命，奚讵为贞？夫能审其所从、之谓孝、之谓贞矣。”\n子路盛服见于孔子。子曰：“由！是倨倨者何也？夫江始出于岷山，其源可以滥觞，及其至于江津，不舫舟，不避风，则不可以涉，非惟下流水多邪？今尔衣服既盛，颜色充盈，天下且孰肯以非告汝乎？”子路趋而出，改服而入，盖自若也。子曰：“由志之！吾告汝！奋于言者华，奋于行者伐。夫色智而有能者，小人也。故君子知之曰知之，言之要也；不能曰不能，行之至也。言要则智，行至则仁。既仁且智，夫恶不足哉？”\n子路问于孔子曰：“有人于此，披褐而怀玉，何如？”子曰：“国无道，隐之可也；国有道，则衮冕而执玉。”\n鲁哀公问于孔子曰：“昔者舜冠何冠乎？”孔子不对。公曰：“寡人有问于子，而子无言，何也？”对曰：“以君之问不先其大者，故方思所以为对。”公曰：“其大何乎？”孔子曰：“舜之为君也，其政好生而恶杀，其任授贤而替不肖，德若天地而静虚，化若四时而变物；是以四海承风，畅于异类，凤翔麟至，鸟兽驯德。无他，好生故也。君舍此道而冠冕是问，是以缓对。”\n孔子读史，至楚复陈，喟然叹曰：“贤哉楚王！轻千乘之国，而重一言之信。匪申叔之信，不能达其义；匪庄王之贤，不能受其训。”\n孔子尝自筮，其卦得《贲》焉，愀然有不平之状。子张进曰：“师闻卜者得《贲》卦，吉也；而夫子之色有不平，何也？”孔子对曰：“以其离邪。在《周易》，山下有火谓之《贲》，非正色之卦也。夫质也，黑白宜正焉，今得《贲》，非吾兆也。吾闻丹漆不文，白玉不琱，何也？质有馀，不受饰故也。”\n孔子曰：“吾于《甘棠》，见宗庙之敬也甚矣。思其人，必爱其树；尊其人，必敬其位，道也。”\n子路戎服见于孔子，拔剑而舞之，曰：“古之君子，固以剑而自卫乎？”孔子曰：“古之君子，忠以为质，仁以为卫，不出环堵之室，而知千里之外。有不善，则以忠化之；侵㬥则以仁固之，何待剑乎？”子路曰：“由乃今闻此言，请摄齐以受教。”\n楚恭王出游，亡乌嘷之弓，左右请求之。王曰：“止。楚王失弓，楚人得之，又何求之？”孔子闻之：“惜乎其不大也！不曰：人遗弓、人得之而已，何必楚也！”\n孔子谓鲁司寇，断狱讼，皆进众议者而问之，曰：“子以为奚若？某以为何若？”皆曰云云。如是，然后夫子曰：“当从某子几是。”\n孔子问漆雕凭曰：“子事臧文仲、武仲，及孺子容，此三大夫者孰贤？”对曰：“臧氏家有守龟焉，名曰蔡。文仲三年而为一兆，武仲三年而为二兆，孺子容三年而为三兆，凭从此之见。若问三人之贤与不贤，所未敢识也。”孔子曰：“君子哉，漆雕氏之子！其言人之美也，隐而显；言人之过也，微而著；智而不能及，明而不能见。孰克如此？”\n鲁公索氏将祭而亡其牲。孔子闻之，曰：“公索氏不及二年将亡。”后一年而亡。门人问曰：“昔公索氏亡其祭牲，而夫子知其将亡，何也？”曰：“夫祭者，孝子所以自尽于其亲。将祭而亡其牲，则其馀所亡者多矣。若此而不亡者，未之有也。”\n虞、芮二国争田而讼，连年不决。乃相谓曰：“西伯、仁人也。盍往质之。”入其境，则耕者让畔，行者让路；入其邑，男女异路，斑白不提挈；入其朝，士让为大夫，大夫让为卿。虞、芮之君曰：“嘻！吾侪小人也，不可以履君子之庭。”遂自相与而退，咸以所争之田为闲田矣。孔子曰：“以此观之，文王之道，其不可加焉！不令而从，不教而听。至矣哉！”\n曾子曰：“狎甚则相简，庄甚则不亲。是故君子之狎足以交欢，其庄足以成礼。”孔子闻斯言也，曰：“二三子志之！孰为参也不知礼也？”\n哀公问曰：“绅委章甫，有益于仁乎？”孔子作色而对曰：“君胡然焉！衰麻苴杖者，志不存乎乐，非耳弗闻，服使然也；黼绂衮冕者，容不亵慢，非性矜庄，服使然也；介冑执戈者，无退惴之气，非体纯猛，服使然也。且臣闻之，好肆不守折，而长者不为市，窃夫其有益与无益，君子所以知。”\n孔子谓子路曰：“见长者而不尽其辞，虽有风雨，吾不能入其门矣。故君子以其所能敬人，小人反是。”\n孔子谓子路曰：“君子以心导耳目，立义以为勇；小人以耳目导心，不愻以为勇。故曰：退之而不怨，先之斯不从已。”\n孔子曰：“君子有三患。未之闻，患不得闻；既得闻之，患弗得学；既得学之，患弗能行。有其德而无其言，君子耻之；有其言而以无其行，君子耻之；既得之而又失之，君子耻之；地有馀而民不足，君子耻之；众寡均而人功倍己焉，君子耻之。”\n鲁人有独处室者，邻之厘妇亦独处一室。夜，暴风雨至，厘妇室坏，趋而讬焉，鲁人闭户而不纳。厘妇自牖与之言：“子何不仁而不纳我乎？”鲁人曰：“吾闻男子不六十不闲居。今子幼，吾亦幼，是以不敢纳尔也。”妇人曰：“子何不如柳下惠然？妪不逮门之女，国人不称其乱。”鲁人曰：“柳下惠则可，吾固不可。吾将以吾之不可、学柳下惠之可。”孔子闻之，曰：“善哉！欲学柳下惠者，未有似于此者，期于至善，而不袭其为，可谓智乎。”\n孔子曰：“小辩害义，小言破道。《关雎》兴于鸟，而君子美之，取其雄雌之有别；《鹿鸣》兴于兽，而君子大之，取其得食而相呼。若以鸟兽之名嫌之，固不可行也。”\n孔子谓子路曰：“君子而强气，则不得其死；小人而强气，则刑戮荐臻。《豳》诗曰：‘殆天之未阴雨，彻彼桑土，绸缪牖户，今汝下民，或敢侮余。’”孔子曰：“能治国家之如此，虽欲侮之，岂可得乎？周自后稷，积行累功，以有爵土，公刘重之以仁。及至大王亶甫，敦以德让，其树根置本，备豫远矣。初，大王都豳，翟人侵之。事之以皮币，不得免焉；事之以犬马，不得免焉；事之以珠玉，不得免焉。于是属其耆老而告曰：‘狄人之所欲者、吾土地也。吾闻之也，君子不以其所以养人者害人。二三子何患乎无君？’遂独与大姜去之，踰梁山，邑于岐山之下。豳人曰：‘仁人之君，不可失也。’从之如归市焉。天之与周，民之去殷，久矣。若此而不能天下，未之有也。武庚恶能侮？《郑》诗曰：‘执辔如组，两骖如儛。’”孔子曰：“为此诗者，其知政乎？夫为组者，总纰于此，成文于彼；言其动于近、行于远也。执此法以御民，岂不化乎？竿旄之忠告、至矣哉！”\n孔子谓南宫敬叔曰：“吾闻老聃博古知今，通礼乐之原，明道德之归，则吾师也。今将往矣。”对曰：“谨受命。”遂言于鲁君曰：“臣受先臣之命云：孔子、圣人之后也，灭于宋。其祖弗父何，始有国而受厉公，及正考父，佐戴、武、宣，三命玆益恭。故其鼎铭曰：‘一命而偻，再命而伛，三命而俯，循墙而走，亦莫余敢侮。饘于是，粥于是，以餬其口。’其恭俭也若此。臧孙纥有言，圣人之后，若不当世，则必有明德而达者焉。孔子少而好礼，其将在矣，属臣：‘汝必师之。’今孔子将适周，观先王之遗制，考礼乐之所极，斯大业也。君盍以乘资之？臣请与往。”公曰：“诺。”与孔子车一乘、马二匹，竖子侍御，敬叔与俱至周。问礼于老聃，访乐于苌弘，历郊社之所，考明堂之则，察庙朝之度。于是喟然曰：“吾乃今知周公之圣，与周之所以王也。”及去周，老子送之，曰：“吾闻富贵者送人以财，仁者送人以言。吾虽不能富贵，而窃仁者之号，请送子以言乎！凡当今之士，聪明深察而近于死者，好讥议人者也；博辩闳达而危其身，好发人之恶者也。无以有己为人子者，无以恶己为人臣者。”孔子曰：“敬奉教。”自周反鲁，道弥尊矣。远方弟子之进，盖三千焉。\n孔子观乎明堂，覩四门墉有尧舜与桀纣之象，而各有善恶之状、兴废之诫焉；又有周公相成王，抱之负斧扆南面以朝诸侯之图焉。孔子俳佪而望之，谓从者曰：“此周公所以盛也。夫明镜者所以察形，往古者所以知今；人主不务袭迹于其所以安存，而急急所以危亡，是犹未有以异于却走而欲求及前人也，岂不惑哉！”\n孔子观周，遂入太祖后稷之庙，庙堂右阶之前，有金人焉。参缄其口，而铭其背曰：“古之慎言人也，戒之哉！无多言，多言多败；无多事，多事多患。安乐必戒，无所行悔。勿谓何伤，其祸将长；勿谓何害，其祸将大；勿谓不闻，神将伺人。焰焰不灭，炎炎若何；涓涓不壅，终为江河；绵绵不绝，或成网罗，毫末不札，将寻斧柯。诚能慎之，福之根也。口是何伤，祸之门也。强梁者不得其死，好胜者必遇其敌。盗憎主人，民怨其上。君子知天下之不可上也，故下之；知众人之不可先也，故后之。温恭慎德，使人慕之；执雌持下，人莫踰之；人皆趋彼，我独守此；人皆或之，我独不徙；内藏我智，不示人技；我虽尊高，人弗我害；谁能于此？江海虽左，长于百川，以其卑也；天道无亲，而能下人。戒之哉！”孔子既读斯文也，顾谓弟子曰：“小人识之！此言实而中，情而信。《诗》云：‘战战兢兢，如临深渊，如履薄冰。’行身如此，岂以口过患哉！”\n孔子见老聃而问焉，曰：“甚矣！道之于今难行也，吾比执道，而今委质以求当世之君，而弗受也。道之于今难行也！”老子曰：“夫说者流于辩，听者乱于辞，知此二者，则道不可以忘也。”\n卫将军文子问于子贡曰：“吾闻孔子之施教也，先之以《诗》《书》，导之以孝悌，说之以仁义，观之以礼乐，然后成之以文德。盖入室升堂者七十有馀人，其孰为贤？”子贡对以不知。\n文子曰：“以吾子常与学，贤者也。何为不知也？”子贡对曰：“贤人无妄，知贤即难。故君子之言曰：智莫难于知人。是以难对也。”\n文子曰：“若夫知贤莫不难，今吾子亲游焉，是以敢问也。”子贡对曰：“夫子之门人，盖有三千就焉。赐有逮及焉、有未逮及焉。故不得徧知以告也。”\n文子曰：“吾子所及者，请闻其行。”子贡对曰：“夫能夙兴夜寐，讽诵崇礼，行不贰过，称言不苟，是颜回之行也。孔子说之以《诗》曰：‘媚玆一人，应侯慎德，永言孝思，孝思惟则。’\n若逢有德之君，世受显命，不失厥名，以御于天子，则王者之相也。在贫如客，使其臣如借，不迁怒，不深怨，不录旧罪，是冉雍之行也。孔子论其材曰：‘有土之君子也，有众使也，有刑用也，然后称怒焉。’孔子告之以《诗》曰：‘靡不有初，鲜克有终。’\n匹夫不怒，唯以亡其身，不畏强御，不侮矜寡，其言循性，其都以富，材任治戎，是仲由之行也。孔子和之以文，说之以《诗》曰：‘受小共大共，而为下国骏厖，荷天子之龙，不戁不悚，敷奏其勇。’\n强乎武哉！文不胜其质，恭老卹幼，不忘宾旅，好学博艺，省物而勤也，是冉求之行也。孔子因而语之曰：‘好学则智，卹孤则惠，恭则近礼，勤则有继，尧舜笃恭，以王天下。’其称之也，曰：‘宜为国老。’\n斋庄而能肃，志通而好礼，傧相两君之事，笃雅有节，是公西赤之行也。孔子曰：‘礼经三百，可勉能也；威仪三千，则难也。’公西赤问曰：‘何谓也？’孔子曰：‘貌以傧礼，礼以傧辞，是谓难焉；众人闻之，以为成也。’孔子语人曰：‘当宾客之事，则达矣。’谓门人曰：‘二三子之欲学宾客之礼者，其于赤也。’\n满而不盈，实而如虚，过之如不及，先王难之，博无不学，其貌恭，其德敦，其言于人也，无所不信，其骄大人也，常以浩浩，是以眉寿，是曾参之行也。孔子曰：‘孝、德之始也；悌、德之序也；信、德之厚也；忠、德之正也。参中夫四德者也。’\n以此称之，美功不伐，贵位不善，不侮不佚，不傲无告，是颛孙师之行也。孔子言之曰：‘其不伐，则犹可能也；其不弊百姓，则仁也。’《诗》云：‘恺悌君子，民之父母。’\n夫子以其仁为大，学之深，送迎必敬，上交下接若截焉，是卜商之行也。孔子说之以《诗》曰：‘式夷式已，无小人殆。’若商也，其可谓不险矣。\n贵之不喜，贱之不怒，苟利于民矣，廉于行己，其事上也，以佑其下，是澹台灭明之行也。孔子曰：‘独贵独富，君子耻之，夫也中之矣。’\n先成其虑，及事而用之，故动则不妄，是言偃之行也。孔子曰：‘欲能则学，欲知则问，欲善则详，欲给则豫，当是而行，偃也得之矣。’\n独居思仁，公言言义，其于《诗》也，则一日三复白圭之玷，是宫縚之行也。孔子信其能仁，以为异士。\n自见孔子，出入于户，未尝越履，往来过之，足不履影，启蛰不杀，方长不折，执亲之丧，未尝见齿，是高柴之行也。孔子曰：‘柴于亲丧，则难能也，启蛰不杀，则顺人道也；方长不折，则恕仁也。成汤恭而以恕，是以日跻。’\n子贡既与卫将军文子言，适鲁，见孔子曰：“卫将军文子问二三子之于赐，不壹而三焉；赐也辞不获命，以所见者对矣。未知中否，请以告。”孔子曰：“言之乎。”子贡以其辞状告孔子。子闻而笑曰：“赐！汝次为人矣。”子贡对曰：“赐也何敢知人，此以赐之所覩也。”孔子曰：“然。吾亦语汝耳之所未闻，目之所未见者，岂思之所不至，知之所未及哉！”子贡曰：“赐愿得闻之。”\n孔子曰：“不克不忌，不念旧怨，盖伯夷叔齐之行也。思天而敬之，服义而行信，孝于父母，恭于兄弟，从善而不教道，赵文子之行也。其事君也，不敢爱其死，然亦不敢忘其身，谋其身不遗其友，君陈则进而用之，不陈则行而退，盖随武子之行也。其为人之渊源也，多闻而难诞，内植足以没其世；国家有道，其言足以治；无道，其默足以生，盖铜鞮伯华之行也。外宽而内正，自极于隐括之中，直己而不直人，汲汲于仁，以善自终，盖蘧伯玉之行也。孝恭慈仁，允德图义，约货去怨，轻财不匮，盖柳下惠之行也。其言曰：‘君虽不量于其身，臣不可以不忠于其君；是故君择臣而任之，臣亦择君而事之。’有道顺命，无道衡命，盖晏平仲之行也。蹈忠而行信，终日言，不在尤之内，国无道，处贱不闷，贫而能乐，盖老来子之行也。易行以俟天命，居下不援其上，其亲观于四方也，不忘其亲，不尽其乐，以不能则学，不为己终身之忧，盖介子山之行也。”\n子贡曰：“敢问夫子之所知者，盖尽于此而已乎？”孔子曰：“何谓其然？亦略举耳目之所及而已。昔晋平公问祁奚曰：‘羊舌大夫、晋之良大夫也。其行如何？’祁奚辞以不知。公曰：‘吾闻子少长乎其所，今子掩之，何也？’祁奚对曰：‘其少也恭而顺，心有耻而不使其过宿；其为大夫也，悉善而谦其端；其为舆尉也，信而好直其功。至于其为容也，温良而好礼，博闻而时出其志。’公曰：‘曩者问子，子奚曰不知也？’祁奚曰：‘每位改变，未知所止，是以不敢得知也。此又羊舌大夫之行也。’”子贡跪曰：“请退而记之。”\n哀公问于孔子曰：“当今之君，孰为最贤？”孔子对曰：“丘未之见也，抑有卫灵公乎？”公曰：“吾闻其闺门之内无别，而子次之贤，何也？”孔子对曰：“臣语其朝廷行事，不论其私家之际也。”公曰：“其事何如？”孔子对曰：“灵公之弟，曰公子渠牟，其智足以治千乘之国，其信足以守之，灵公爱而任之。又有士曰林国者，见贤必进之，而退与分其禄，是以灵公无游放之士，灵公贤而尊之。又有士曰庆足者，卫国有大事，则必起而治之；国无事，则退而容贤，灵公悦而敬之。又有大夫史鰌，以道去卫，而灵公郊舍三日，琴瑟不御，必待史鰌之入而后敢入。臣以此取之，虽次之贤，不亦可乎？”\n子贡问于孔子曰：“今之人臣孰为贤？”子曰：“吾未识也。往者齐有鲍叔，郑有子皮，则贤者也。”子贡曰：“齐无管仲，郑无子产。”子曰：“赐！汝徒知其一，未知其二也。汝闻用力为贤乎？进贤为贤乎？”子贡曰：“进贤贤哉！”子曰：“然。吾闻鲍叔达管仲，子皮达子产，未闻二子之达贤己之才者也。”\n哀公问于孔子曰：“寡人闻忘之甚者，徙而忘其妻，有诸？”孔子对曰：“此犹未甚者也，甚者乃忘其身。”公曰：“可得而闻乎？”孔子对曰：“昔者夏桀贵为天子，富有四海，忘其圣祖之道，坏其典法，废其世祀，荒于淫乐，耽湎于酒；佞臣谄谀，窥导其心；忠士折口，逃罪不言。天下诛桀而有其国，此谓忘其身之甚矣。”\n颜渊将西游于宋，问于孔子曰：“何以为身？”子曰：“恭、敬、忠、信而已矣。恭则远于患，敬则人爱之，忠则和于众，信则人任之。勤斯四者，可以政国，岂特一身者哉！故夫不比于数而比于踈，不亦远乎？不修其中而修外者，不亦反乎？虑不先定，临事而谋，不亦晚乎？”\n孔子读《诗》，于《正月》六章，惕然如惧。曰：“彼不达之君子，岂不殆哉！从上依世则道废，违上离俗则身危，时不兴善，己独由之，则曰非妖即妄也。故贤也既不遇天，恐不终其命焉。桀杀龙逄，纣杀比干，皆是类也。《诗》曰：‘谓天盖高，不敢不局，谓地盖厚，不敢不蹐。’此言上下畏罪，无所自容也。”\n子路问于孔子曰：“贤君治国，所先者何？”孔子曰：“在于尊贤而贱不肖。”子路曰：“由闻晋中行氏尊贤而贱不肖矣，其亡何也？”孔子曰：“中行氏尊贤而不能用，贱不肖而不能去。贤者知其不用而怨之，不肖者知其必己贱而雠之。怨雠并存于国，邻敌构兵于郊，中行氏虽欲无亡，岂可得乎？”\n孔子闲处，喟然而叹曰：“向使铜鞮伯华无死，则天下其有定矣！”子路曰：“由愿闻其人也。”子曰：“其幼也，敏而好学；其壮也，有勇而不屈；其老也，有道能下人。有此三者，以定天下也，何难乎哉？”子路曰：“幼而好学，壮而有勇，则可也；若夫有道下人，又谁下哉？”子曰：“由！不知。吾闻以众攻寡，无不克也；以贵下贱，无不得也。昔者周公居冢宰之尊，制天下之政，而犹下白屋之士，日见百七十人，斯岂以无道也，欲得士之用也，恶有有道而无下天下君子哉？”\n齐景公来适鲁，舍于公馆，使晏婴迎孔子。孔子至，景公问政焉。孔子答曰：“政在节财。”公悦。又问曰：“秦穆公国小处僻而霸，何也？”孔子对曰：“其国虽小，而其志大；处虽僻，而其政中。其举也果，其谋也和，法无私而令不愉，首拔五羖，爵之大夫，与语三日而授之以政。此取之，虽王可也，其霸少矣。”景公曰：“善哉！”\n哀公问政于孔子，孔子对曰：“政之急者，莫大乎使民富且寿也。”公曰：“为之奈何？”孔子曰：“省力役，薄赋歛，则民富矣；敦礼教，远罪疾，则民寿矣。”公曰：“寡人欲行夫子之言，恐吾国贫矣。”孔子曰：“《诗》云：‘恺悌君子，民之父母。’未有子富而父母贫者也。”\n卫灵公问于孔子曰：“有语寡人曰：有国家者，计之于庙堂之上，则政治矣。何如？”孔子曰：“其可也。爱人者，则人爱之；恶人者，则人恶之；知得之己者，则知得之人。所谓不出环堵之室而知天下者，知反己之谓也。”\n孔子见宋君，君问孔子曰：“吾欲使长有国而列都得之，吾欲使民无惑，吾欲使士竭力，吾欲使日月当时，吾欲使圣人自来，吾欲使官府治理。为之奈何？”孔子对曰：“千乘之君，问丘者多矣，而未有若主君之问问之悉也，然主君所欲者尽可得也。丘闻之，邻国相亲，则长有国；君惠臣忠，则列都得之；不杀无辜，无释罪人，则民不惑；士益之禄，则皆竭力；尊天敬鬼，则日月当时；崇道贵德，则圣人自来；任能黜否，则官府治理。”宋君曰：“善哉！岂不然乎？寡人不佞，不足以致之也。”孔子曰：“此事非难，唯欲行之云耳。”\n子贡问于孔子曰：“昔者齐君问政于夫子，夫子曰：‘政在节财。’鲁君问政于夫子，夫子曰：‘政在谕臣。’叶公问政于夫子，夫子曰：‘政在悦近而来远。’三者之问一也，而夫子应之不同，然政在异端乎？”孔子曰：“各因其事也。齐君为国，奢乎台榭，淫于苑囿，五官伎乐不解于时，一旦而赐人以千乘之家者三，故曰：政在节财。鲁君有臣三人，内比周以愚其君，外距诸侯之宾以蔽其明，故曰：政在谕臣。夫荆之地广而都狭，民有离心，莫安其居，故曰：政在悦近而来远。此三者所以为政殊矣。《诗》云：‘丧乱蔑资，曾不惠我师。’此伤奢侈不节以为乱者也。又曰：‘匪其止共，惟王之卭。’此伤奸臣蔽主以为乱者也。又曰：‘乱离瘼矣，奚其适归。’此伤离散以为乱者也。察此三者，政之所欲，岂同乎哉？”\n孔子曰：“忠臣之谏君，有五义焉。一曰谲谏，二曰戆谏，三曰降谏，四曰直谏，五曰风谏。唯度主而行之，吾其从讽谏乎。”\n楚王将游荆台，司马子祺谏，王怒之。令尹子西贺于殿下，谏曰：“今荆台之观，不可失也。”王喜，拊子西之背曰：“与子共乐之矣。”子西步马十里，引辔而止曰：“臣愿言有道，王肯听之乎？”王曰：“子其言之。”子西曰：“臣闻为人臣而忠其君者，爵禄不足以赏也；谀其君者，刑罚不足以诛也。夫子祺者忠臣也，而臣者谀臣也，愿主赏忠而诛谀焉。”王曰：“今我听司马之谏，是独能禁我耳，若后世游之可也？”子西曰：“欲禁后世易耳。大王万岁之后，起山陵于荆台之上，则子孙必不忍游于父祖之墓以为欢乐也。”王曰：“善。”乃还。孔子闻之，曰：“至哉！子西之谏也，入之于千里之上，抑之于百世之后者也。”\n子贡问于孔子曰：“夫子之于子产、晏子，可为至矣。敢问二大夫之所为目，夫子之所以与之者。”孔子曰：“夫子产于民为惠主，于学为博物。晏子于君为忠臣，于行为恭敏。故吾皆以兄事之，而加爱敬。”\n齐有一足之鸟，飞习于公朝，下止于殿前，舒翅而跳。齐侯大怪之，使使聘鲁问孔子。孔子曰：“此鸟名曰商羊，水祥也。昔童儿有屈其一脚，振讯两眉而跳且谣曰：‘天将大雨，商羊鼓儛。’今齐有之，其应至矣。急告民趋治沟渠，修隄防，将有大水为灾。”顷之，大霖雨，水溢泛诸国，伤害民人，唯齐有备不败。景公曰：“圣人之言，信而有征矣！”\n孔子谓宓子贱曰：“子治单父，众悦，子何施而得之也？”子语丘所以为之者。对曰：“不齐之治也，父恤其，子其子，恤诸孤而哀丧纪。”孔子曰：“善，小节也，小民附矣，犹未足也。”曰：“不齐所父事者三人，所兄事者五人，所友事者十一人。”孔子曰：“父事三人，可谓教孝矣；兄事五人，可以教悌矣；友事十一人，可以举善矣。中节也，中人附矣；犹未足也。”曰：“此地民有贤于不齐者五人，不齐事之而禀度焉，皆教不齐之道。”孔子叹曰：“其大者乃于此乎有矣！昔尧、舜听天下，务求贤以自辅。夫贤者、百福之宗也，神明之主也，惜乎不齐之所以治者小也。”\n子贡为信阳宰，将行，辞于孔子。孔子曰：“勤之慎之，奉天子之时，无夺无伐，无暴无盗。”子贡曰：“赐也，少而事君子，岂以盗为累哉？”孔子曰：“汝未之详也。夫以贤代贤，是谓之夺；以不肖代贤，是谓之伐；缓令急诛，是谓之暴；取善自与，是谓之盗。盗非窃财之谓也。吾闻之，知为吏者，奉法以利民；不知为吏者，枉法以侵民，此怨之所由生也。治官莫若平，临财莫如廉。廉、平之守，不可改也。匿人之善，斯谓蔽贤；扬人之恶，斯为小人。内不相训，而外相谤，非亲睦也。言人之善，若己有之；言人之恶，若己受之；故君子无所不慎焉。”\n子路治蒲三年。孔子过之，入其境，曰：“善哉由也！恭敬以信矣。”入其邑，曰：“善哉由也！忠信而宽矣。”至庭曰：“善哉由也！明察以断矣。”子贡执辔而问曰：“夫子未见由之政，而三称其善，其善可得闻乎？”孔子曰：“吾见其政矣。入其境，田畴尽易，草莱甚辟，沟洫深治，此其恭敬以信，故其民尽力也。入其邑，墙屋完固，树木甚茂，此其忠信以宽，故其民不偷也。至其庭，庭甚清闲，诸下用命，此其言明察以断，故其政不扰也。以此观之，虽三称其善，庸尽其美矣。”\n孔子曰：“行己有六本焉，然后为君子也。立身有义矣，而孝为本；丧纪有礼矣，而哀为本；战阵有列矣，而勇为本；治政有理矣，而农为本；居国有道矣，而嗣为本；生财有时矣，而力为本。置本不固，无务农桑；亲戚不悦，无务外交；事不终始，无务多业；记闻而言，无务多说；比近不安，无务求远。是故反本修迹，君子之道也。”\n孔子曰：“药酒苦于口而利于病，忠言逆于耳而利于行。汤、武以谔谔而昌，桀、纣以唯唯而亡。君无争臣，父无争子，兄无争弟，士无争友，无其过者，未之有也。故曰：君失之，臣得之；父失之，子得之；兄失之，弟得之；己失之，友得之。是以国无危亡之兆，家无悖乱之恶，父子兄弟无失，而交友无绝也。”\n孔子见齐景公，公悦焉，请置禀丘之邑以为养。孔子辞而不受，入谓弟子曰：“吾闻君子当功以受赏，今吾言于齐君，君未之有行，而赐吾邑，其不知丘亦甚矣。”于是遂行。\n孔子在齐，舍于外馆，景公造焉。宾主之辞既接，而左右白曰：“周使适至，言先王庙灾。”景公复问：“灾何王之庙也？”孔子曰：“此必厘王之庙也。”公曰：“何以知之？”孔子曰：“《诗》云：‘皇皇上天，其命不忒，天之以善，必报其德。’祸亦如之。夫厘王变文、武之制，而作玄黄华丽之饰，宫室崇峻，舆马奢侈，而弗可振也。故天殃所宜加其庙焉。以是占之为然。”公曰：“天何不殃其身，而加罚其庙也？”孔子曰：“盖以文、武故也。若殃其身，则文武之嗣无乃殄乎？故当殃其庙以彰其过。”俄顷，左右报曰：“所灾者厘王庙也。”景公惊起，再拜曰：“善哉！圣人之智，过人远矣！”\n子夏三年之丧毕，见于孔子。子曰：“与之琴。使之絃。”侃侃而乐，作而曰：“先王制礼，不敢不及也。”子曰：“君子也！”闵子三年之丧毕，见于孔子。子曰：“与之琴，使之絃。”切切而悲，作而曰：“先王制礼，弗敢过也。”子曰：“君子也！”子贡曰：“闵子哀未尽，夫子曰：君子也。子夏哀已尽，又曰：君子也。二者殊情，而俱曰君子，赐也惑，敢问之。”孔子曰：“闵子哀未忘，能断之以礼；子夏哀已尽，能引之及礼；虽均之君子，不亦可乎？”\n孔子曰：“无体之礼，敬也；无服之丧，哀也；无声之乐，欢也。不言而信，不动而威，不施而仁，志也。夫钟之音，怒而击之则武，忧而击之则悲。其志变者，声亦随之，故至诚感之，通于金石，而况人乎？”\n孔子见罗雀者，所得皆黄口小雀。夫子问之曰：“大雀独不得，何也？”罗者对曰：“大雀善惊而难得，黄口贪食而易得。黄口从大雀者，则不得；大雀从黄口者，亦不得。”孔子顾谓弟子曰：“善惊以远害，利食而忘患，自其心矣，而独以所从为祸福。故君子慎其所从。以长者之虑，则有全身之阶；随小者之戆，而有危亡之败也。”\n孔子读《易》，至于《损》、《益》，喟然而叹。子夏避席问曰：“夫子何叹焉？”孔子曰：“夫自损者必有益之，自益者必有决之，吾是以叹也。”子夏曰：“然则学者不可以益乎？”子曰：“非道益之谓也，道弥益而身弥损。夫学者损其自多，以虚受人，故能成其满博也。天道成而必变，凡持满而能久者，未尝有也。故曰：自贤者，天下之善言不得闻于耳矣。昔尧治天下之位，犹允恭以持之，克让以接下，是以千岁而益盛，迄今而逾彰。夏桀、昆吾，自满而无极，亢意而不节，斩刈黎民，如草芥焉；天下讨之，如诛匹夫，是以千载而恶著，迄今而不灭。满也。如在舆遇三人则下之，遇二人则式之，调其盈虚，不令自满，所以能久也。”子夏曰：“商请志之。”而终身奉行焉。\n子路问于孔子曰：“请释古之道而行由之意，可乎？”子曰：“不可。昔东夷之子，慕诸夏之礼，有女而寡，为内私壻，终身不嫁。嫁则不嫁矣，亦非贞节之义也。苍梧娆娶妻而美，让与其兄。让则让矣，然非礼之让也。不慎其初，而悔其后，何嗟及矣。今汝欲舍古之道，行子之意，庸知子意不以是为非，以非为是乎？后虽欲悔，难哉！”\n曾子耘瓜，误斩其根。曾晳怒，建大杖以击其背，曾子仆地而不知人久之。有顷乃苏，欣然而起，进于曾晳曰：“向也参得罪于大人，大人用力教参，得无疾乎？”退而就房，援琴而歌，欲令曾晳而闻之，知其体康也。孔子闻之而怒，告门弟子曰：“参来，勿内也。”曾参自以为无罪，使人请于孔子。子曰：“汝不闻乎？昔瞽瞍有子曰舜，舜之事瞽瞍，欲使之，未尝不在于侧；索而杀之，未尝可得。小棰则待过，大杖则逃走，故瞽瞍不犯不父之罪，而舜不失烝烝之孝。今参事父，委身以待暴怒，殪而不避，既身死而陷父于不义，其不孝孰大焉！汝非天子之民也，杀天子之民，其罪奚若？”曾参闻之，曰：“参罪大矣！”遂造孔子而谢过。\n荆公子行年十五而摄荆相事，孔子闻之，使人往观其为政焉。使者反，曰：“视其朝，清净而少事；其堂上有五老焉，其廊下有二十壮士焉。”孔子曰：“合两二十五之智，以治天下，其固免矣，况荆乎？”\n子夏问于孔子曰：“颜回之为人也奚若？”子曰：“回之信贤于丘也。”曰：“子贡之为人也奚若？”子曰：“赐之敏贤于丘也。”曰：“子路之为人也奚若？”子曰：“由之勇贤于丘也。”曰：“子张之为人也奚若？”子曰：“师之庄贤于丘也。”子夏避席而问曰：“然则四子者何为事先生？”子曰：“居！吾语汝。夫回能信而不能反，赐能敏而不能诎，由能勇而不能怯，师能庄而不能同。兼四子者之有以易吾，弗与也。此其所以事吾而弗贰也。”\n孔子游于泰山，见荣声期，行乎郕之野，鹿裘带索，鼓琴而歌。孔子问曰：“先生所以为乐者何也？”期对曰：“吾乐甚多，而至者三。天生万物，唯人为贵，吾既得为人矣，是一乐也；男女之别，男尊女卑，故人以男为贵，吾既得为男矣，是二乐也；人生有不见日月，不免襁褓者，吾既以行年九十五矣，是三乐也。夫贫者士之常也，死者人之终也。处常得终，当何忧哉！”孔子曰：“善哉！能自宽者也。”\n孔子曰：“回有君子之道四焉。强于行义，弱于受谏，怵于待禄，慎于治身。史鰌有君子之道三焉。不仕而敬上，不祀而敬鬼，直己而曲于人。”曾子侍，曰：“参昔者常闻夫子三言，而未之能行也。夫子见人之一善，而忘其百非，是夫子之易事也；见人之有善，若己有之，是夫子之不争也；闻善必躬行之，然后导之，是夫子之能劳也。学夫子之三言，而未能行，以自知终不及二子者也。”\n孔子曰：“吾死之后，则商也日益，赐也日损。”曾子曰：“何谓也？”子曰：“商也好与贤己者处，赐也好说不若己者。不知其子，视其父；不知其人，视其友；不知其君，视其所使；不知其地，视其草木。故曰：与善人居，如入芝兰之室，久而不闻其香，即与之化矣；与不善人居，如入鲍鱼之肆，久而不闻其臭，亦与之化矣。丹之所藏者赤，漆之所藏者黑。是以君子必慎其所与处者焉。”\n曾子从孔子于齐，齐景公以下卿之礼聘曾子，曾子固辞。将行，晏子送之，曰：“吾闻之，君子遗人以财，不若善言。今夫兰本三年，湛之以鹿醢，既成噉之，则易之匹马，非兰之本性也，所以湛者美矣。愿子详其所湛者。夫君子居必择处，游必择方，仕必择君。择君所以求仕，择方所以修道。迁风移俗，嗜欲移性，可不慎乎？”孔子闻之，曰：“晏子之言，君子哉！依贤者，固不困；依富者，固不穷。马蚿斩足而复行，何也？以其辅之者众。”\n孔子曰：“以富贵而下人，何人不◇？以富贵而爱人，何人不亲？发言不逆，可谓知言矣；言而众响之，可谓知时矣。是故以富而能富人者，欲贫不可得也；以贵而能贵人者，欲贱不可得也；以达而能达人者，欲穷不可得也。”\n孔子曰：“中人之情也，有馀则侈，不足则俭，无禁则淫，无度则逸，从欲则败。是故鞭扑之子，不从父之教；刑戮之民，不从君之令。此言疾之难忍，急之难行也。故君子不急断，不急制。使饮食有量，衣食有节，宫室有度，畜积有数，车器有限，所以防乱之原也。”夫度量不可不明，是中人所由之令。\n孔子曰：“巧而好度必攻，勇而好问必胜，智而好谋必成。以愚者反之。是以非其人，告之弗听；非其地，树之弗生；得其人，如聚砂而雨之；非其人，如会聋而鼓之。夫处重擅宠，专事妬贤，愚者之情也。位高则危，任重则崩，可立而待。”\n孔子曰：“舟非水不行，水入舟则没；君非民不治，民犯上则倾。”是故君子不可不严也，小人不可不整一也。\n齐高庭问于孔子曰：“庭不旷山，不直地，衣穰而提贽，精气以问事君子之道，愿夫子告之。”孔子曰：“贞以干之，敬以辅之，施仁无倦。见君子则举之，见小人则退之，去汝恶心，而忠与之。效其行，修其礼，千里之外，亲如兄弟。行不效，礼不修，则对门不汝通矣。夫终日言，不遗己之忧；终日行，不遗己之患；唯智者能之。故自修者，必恐惧以除患，恭俭以避难者也。终身为善，一言则败之，可不慎乎。”\n季桓子穿井，获如土缶，其中有羊焉。使使问于孔子曰：“吾穿井于费，而于井中得一狗，何也？”孔子曰：“以丘之所闻者，羊也。丘闻之，木石之怪夔蝄蜽，水之怪龙罔象，土之怪羵羊也。”\n吴伐越，隳会稽，获巨骨一节，专车焉。吴子使使来聘于鲁，且问之孔子，命使者曰：“无以吾命也。”宾既将事，乃发币于大夫，及孔子，孔子爵之。既彻俎而燕，客执骨而问曰：“敢问骨何如为大？”孔子曰：“丘闻之，昔禹致群臣于会稽之山，防风氏后至，禹杀而戮之，其骨节专车焉。此为大矣。”客曰：“敢问谁守为神？”孔子曰：“山川之灵，足以纪纲天下者，其守为神；社稷之守为公侯，山川之祀者为诸侯，皆属于王者。”客曰：“防风何守？”孔子曰：“汪芒氏之君，守封嵎山者，为漆姓。在虞、夏、商为汪芒氏，于周为长翟氏，今曰大人。”有客曰：“人长之极几何？”孔子曰：“焦侥氏长三尺，短之至也；长者不过十，数之极也。”\n孔子在陈，陈惠公宾之于上馆。时有隼集于陈侯之庭而死，楛矢贯之，石砮，其长尺有咫。惠公使人持隼，如孔子馆而问焉。孔子曰：“隼之来也远矣，此肃慎氏之矢。昔武王克商，通道于九夷、百蛮，使各以其方贿来贡，而无忘职业。于是肃慎氏贡楛矢、石砮，其长尺有咫。先王欲昭其令德之致远物也，以示后人使永鉴焉，故铭其括曰：‘肃慎氏贡楛矢。’以分大姬，配胡公，而封诸陈。古者分同姓以珍玉，所以展亲亲也；分异姓以远方之职贡，所以无忘服也。故分陈以肃慎氏贡焉。君若使有司求诸故府，其可得也。”公使人求，得之金牍，如之。\n郯子朝鲁，鲁人问曰：“少皓氏以鸟名官，何也？”对曰：“吾祖也，我知之。昔黄帝以云纪官，故为云师而云名，炎帝以火，共工以水，大昊以龙，其义一也。我高祖少皓摰之立也，凤鸟适至，是以纪之于鸟，故为鸟师而鸟名。自颛顼氏以来，不能纪远，乃纪于近，为民师而命以民事，则不能故也。”孔子闻之，遂见郯子而学焉。既而告人曰：“吾闻之，天子失官，学在四夷，犹信。”\n邾隐公朝于鲁，子贡观焉。邾子执玉高，其容仰；定公受玉卑，其容俯。子贡曰：“以礼观之，二君者、将有死亡焉？夫礼、生死存亡之体也。将左右周旋，进退俯仰，于是乎取之；朝祀丧戎，于是乎观之。今正月相朝，而皆不度，心以亡矣。嘉事不体，何以能久？高仰、骄也；卑俯、替也。骄近乱，替近疾；君为主，其先亡乎？”夏五月，公薨。又邾子出犇。孔子曰：“赐不幸而言中，是赐多言。”\n孔子在陈，陈侯就之，燕焉。子游见行路之人云：“鲁司铎灾，及宗庙。”以告孔子。子曰：“所及者其桓、僖之庙。”陈侯曰：“何以知之？”子曰：“礼，祖有功而宗有德，故不毁其庙焉。今桓、僖之亲尽矣，又功德不足以存其庙，而鲁不毁，是以天灾加之。”三日，鲁使至。问焉，则桓、僖也。陈侯谓子贡曰：“吾乃今知圣人之可贵。”对曰：“君之知之，可矣，未若专其道而行其化之善也。”\n阳虎既犇齐，自齐犇晋，适赵氏。孔子闻之，谓子路曰：“赵氏其世有乱乎！”子路曰：“权不在焉，岂能为乱？”孔子曰：“非汝所知。夫阳虎亲富而不亲仁，有宠于季孙，又将杀之，不克而犇，求容于齐；齐人囚之，乃亡归晋。是齐、鲁二国已去其疾。赵简子好利而多信，必溺其说而从其谋，祸败所终，非一世可知也。”\n季康子问于孔子曰：“今周十二月，夏之十月，而犹有螽，何也？”孔子对曰：“丘闻之，火伏而后蛰者毕，今火犹西流，司历过也。”季康子曰：“所失者几月也？”孔子曰：“于夏十月，火既没矣，今火见，再失闰也。”\n吴王夫差将与哀公见晋侯。子服景伯对使者曰：“王合诸侯，则伯率侯牧以见于王；伯合诸侯，则侯率子男以见于伯，今诸侯会，而君与寡君见晋君，则晋成为伯矣。且执事以伯召诸侯，而以侯终之，何利之有焉？”吴人乃止。既而悔之，遂囚景伯。伯谓太宰嚭曰：“鲁将以十月上辛，有事于上帝先王，季辛而毕，何也世有职焉，自襄已来，未之改也。若其不会，祝宗将曰：‘吴实然。’”嚭言于夫差。归之，子贡闻之，见于孔子曰：“子服氏之子拙于说矣，以实获囚，以诈得免。”孔子曰：“吴子为夷德，可欺而不可以实。是听者之蔽，非说者之拙。”\n叔孙氏之车士，曰子鉏商，采薪于大野，获麟焉；折其前左足，载以归。叔孙以为不祥，弃之于郭外，使人告孔子曰：“有麇而角者何也？”孔子往观之，曰：“麟也。胡为来哉？胡为来哉？”反袂拭面，涕泣沾衿。叔孙闻之，然后取之。子贡问曰：“夫子何泣尔？”孔子曰：“麟之至，为明王也。出非其时而见害，吾是以伤焉。”\n哀公问政于孔子，孔子对曰：“文武之政，布在方策。其人存，则其政举；其人亡，则其政息。天道敏生，人道敏政，地道敏树。夫政也者，犹蒲卢也，待化以成。故为政在于得人。取人以身，修道以仁。仁者、人也，亲亲为大；义者、宜也，尊贤为大。亲亲之教，尊贤之等，礼所以生也。礼者、政之本也。是以君子不可以不修身；思修身，不可以不事亲；思事亲，不可以不知人；思知人，不可以不知天。天下之达道有五，其所以行之者三。曰：君臣也，父子也，夫妇也，昆弟也，朋友也。五者、天下之达道。智、仁、勇、三者，天下之达德也。所以行之者一也。或生而知之，或学而知之，或困而知之，及其知之一也。或安而行之，或利而行之，或勉强而行之，及其成功一也。”\n公曰：“子之言，美矣至矣！寡人实固，不足以成之也。”孔子曰：“好学近乎智，力行近乎仁，知耻近乎勇。知斯三者，则知所以修身；知所以修身，则知所以治人；知所以治人，则能成天下国家者矣。”\n公曰：“政其尽此而已乎？”孔子曰：“凡为天下国家有九经，曰：修身也，尊贤也，亲亲也，敬大臣也，体群臣也，重庶民也，来百工也，柔远人也，怀诸侯也。夫修身则道立，尊贤则不惑，亲亲则诸父兄弟不怨，敬大臣则不眩，体群臣则士之报礼重，重庶民则百姓劝，来百工则财用足，柔远人则四方归之，怀诸侯则天下畏之。”\n公曰：“为之奈何？”孔子曰：“斋絜盛服，非礼不动，所以修身也；去谗远色，贱利而贵德，所以尊贤也；爵其能，重其禄，同其好恶，所以笃亲亲也；官盛任使，所以敬大臣也；忠信重禄，所以劝士也；时使薄歛，所以子百姓也；日省月考，饩廪称事，所以来百工也；送往迎来，嘉善而矜不能，所以绥远人也；继绝世，举废邦，治乱持危，朝聘以时，厚往而薄来，所以怀诸侯也。治天下国家有九经，其所以行之者一也。凡事豫则立，不豫则废，言前定则不跲，事前定则不困，行前定则不疾，道前定则不穷。在下位不获于上，民弗可得而治矣；获于上有道，不信于友，不获于上矣；信于友有道，不顺于亲，不信于友矣；顺于亲有道，反诸身不诚，不顺于亲矣；诚身有道，不明于善，不诚于身矣。诚者、天之道也；诚之者、人之道也。夫诚、弗勉而中，不思而得，从容中道，圣人之所以定体也。诚之者，择善而固执之者也。”\n公曰：“子之教寡人备矣，敢问行之所始。”孔子曰：“立爱自亲始，教民睦也；立敬自长始，教民顺也；教之慈睦，而民贵有亲；教以敬，而民贵用命。民既孝于亲，又顺以听命，措诸天下，无所不可。”公曰：“寡人既得闻此言也，惧不能果行而获罪咎。”\n宰我问于孔子曰：“吾闻鬼神之名，而不知所谓，敢问焉。”孔子曰：“人生有气有魄。气者，神之盛也。众生必死，死必归土，此之谓鬼；魂气归天，此谓神。合鬼与神而享之，教之至也。骨肉弊于下，化为野土，其气扬于上，此神之著也。圣人因物之精，制为之极，明命鬼神，以为民之则，而犹以是为未足也。故筑为宫室，设为宗、祧，春、秋祭祀，以别亲踈，教民反古复始，不敢忘其所由生也。众之服自此，故听且速焉。教以二端，二端既立，报以二礼：建设朝事，燔燎羶、芗，所以报气也；荐黍稷，修肺、肝，加以郁鬯，所以报魄也。此教民修本反始崇爱，上下用情，礼之至也。君子反古复始，不忘其所由生。是以致其敬，发其情，竭力从事，不敢不自尽也，此之谓大教。昔者，文王之祭也，事死如事生，思死而不欲生，忌日则必哀，称讳则如见亲，祀之忠也，思之深，如见亲之所爱。祭欲见亲之颜色者，其唯文王与！《诗》云：‘明发不寐，有怀二人。’则文王之谓与。祭之明日，明发不寐，有怀二人，敬而致之，又从而思之。祭之日，乐与哀半，飨之必乐，已至必哀，孝子之情也。文王为能得之矣。”\n鲁定公问于颜回曰：“子亦闻东野毕之善御乎？”对曰：“善则善矣。虽然，其马将必佚。”定公色不悦，谓左右曰：“君子固有诬人也。”颜回退。后三日，牧来诉之曰：“东野毕之马佚，两骖曳两服入于厩。”公闻之，越席而起，促驾召颜回。回至，公曰：“前日寡人问吾子以东野毕之御，而子曰：‘善则善矣，其马将佚。’不识吾子奚以知之？”颜回对曰：“以政知之。昔者，帝舜巧于使民，造父巧于使马。舜不穷其民力，造父不穷其马力；是以舜无佚民，造父无佚马。今东野毕之御也，升马执辔，衘体正矣；步骤驰骋，朝礼毕矣；历险致远，马力尽矣；然而犹乃求马不已。臣以此知之。”公曰：“善。诚若吾子之言也。吾子之言，其义大矣。愿少进乎。”颜回对曰：“臣闻之，鸟穷则啄，兽穷则玃，人穷则诈，马穷则佚。自古及今，未有穷其下而能无危者也。”公悦。遂以告孔子，孔子对曰：“夫其所以为颜回者，此之类也。岂足多哉？”\n孔子在卫，昧旦晨兴，颜回侍侧，闻哭者之声甚哀。子曰：“回！汝知此何所哭乎？”对曰：“回以此哭声非但为死者而已，又有生离别者也。”子曰：“何以知之？”对曰：“回闻桓山之鸟，生四子焉。羽翼既成，将分于四海，其母悲鸣而送之。哀声有似于此，谓其往而不返也。回窃以音类知之。”孔子使人问哭者，果曰：“父死家贫，卖子以葬，与之长决。”子曰：“回也，善于识音矣！”\n颜回问于孔子曰：“成人之行若何？”子曰：“达于情性之理，通于物类之变，知幽明之故，覩游气之原，若此可谓成人矣。既能成人，而又加之以仁义礼乐，成人之行也，若乃穷神知礼，德之盛也。”\n颜回问于孔子曰：“臧文仲、武仲孰贤？”孔子曰：“武仲贤哉！”颜回曰：“武仲世称圣人，而身不免于罪，是智不足称也；好言兵讨，而挫锐于邾，是智不足名也。夫文仲、其身虽殁，而言不朽，恶有未贤？”孔子曰：“身殁言立，所以为文仲也。然犹有不仁者三，不智者三，是则不及武仲也。”回曰：“可得闻乎？”孔子曰：“下展禽，置六关，妾织蒲，三不仁。设虚器，纵逆祀，祠海鸟，三不智。武仲在齐，齐将有祸，不受其田，以避其难，是智之难也。夫臧武仲之智，而不容于鲁，抑有由焉，作而不顺，施而不恕也夫。《夏书》曰：‘念玆在玆，顺事恕施。’”\n颜回问君子。孔子曰：“爱近仁，度近智，为己不重，为人不轻，君子也夫！”回曰：“敢问其次。”子曰：“弗学而行，弗思而得。小子勉之！”\n仲孙何忌问于颜回曰：“仁者一言而必有益于仁智，可得闻乎？”回曰：“一言而有益于智，莫如预；一言而有益于仁，莫如恕。夫知其所不可由，斯知所由矣。”\n颜回问小人。孔子曰：“毁人之善以为辩，狡讦怀诈以为智，幸人之有过，耻学而羞不能，小人也。”\n颜回问子路曰：“力猛于德，而得其死者，鲜矣。盍慎诸焉？”孔子谓颜回曰：“人莫不知此道之美，而莫之御也，莫之为也何居？为闻者盍曰思也夫。”\n颜回问于孔子曰：“小人之言，有同乎君子者，不可不察也。”孔子曰：“君子以行言，小人以舌言。故君子于为义之上，相疾也，退而相爱；小人于为乱之上，相爱也，退而相恶。”\n颜回问朋友之际如何。孔子曰：“君子之于朋友也，心必有非焉而弗能谓吾不知其仁人也。不忘久德，不思久怨，仁矣夫。”\n叔孙武叔见未仕于颜回。回曰：“宾之。”武叔多称人之过而己评论之。颜回曰：“固子之来辱也，宜有得于回焉？吾闻诸孔子曰：‘言人之恶，非所以美己；言人之枉，非所以正己。故君子攻其恶，无攻人之恶。’”\n颜回谓子贡曰：“吾闻诸夫子，身不用礼，而望礼于人；身不用德，而望德于人，乱也。夫子之言，不可不思也。”\n子路见孔子，子曰：“汝何好乐？”对曰：“好长剑。”孔子曰：“吾非此之问也。徒谓以子之所能，而加之以学问，岂可及乎？”子路曰：“学岂益也哉？”孔子曰：“夫人君而无谏臣则失正，士而无教友则失听。御狂马不释策，操弓不反檠。木受绳则直，人受谏则圣，受学重问，孰不顺哉？毁仁恶士，必近于刑。君子不可不学。”子路曰：“南山有竹，不揉自直，斩而用之，达于犀革。以此言之，何学之有？”孔子曰：“括而羽之，镞而砺之，其入之不亦深乎？”子路再拜曰：“敬而受教。”\n子路将行，辞于孔子。子曰：“赠汝以车乎？赠汝以言乎？”子路曰：“请以言。”孔子曰：“不强不达，不劳无功，不忠无亲，不信无复，不恭失礼。慎此五者而已。”子路曰：“由请终身奉之。敢问亲交取亲若何？言寡可行若何？长为善士而无犯若何？”孔子曰：“汝所问苞在五者中矣。亲交取亲，其忠也；言寡可行，其信乎；长为善士而无犯于礼也。”\n孔子为鲁司寇，见季康子，康子不悦，孔子又见之。宰予进曰：“昔予也常闻诸夫子曰：‘王公不我聘，则弗动。’今夫子之于司寇也，日少而屈节数矣。不可以已乎？”孔子曰：“然。鲁国以众相陵，以兵相㬥之日久矣。而有司不治，则将乱也。其聘我者，孰大于是哉！”鲁人闻之，曰：“圣人将治，何不先自远刑罚。”自此之后，国无争者。孔子谓宰予曰：“违山十里，蟪蛄之声，犹在于耳，故政事莫如应之。”\n孔子兄子有孔蔑者，与宓子贱皆仕。孔子往过孔蔑而问之曰：“自汝之仕，何得何亡？”对曰：“未有所得，而所亡者三。王事若龙，学焉得习，是学不得明也；俸禄少，饘粥不及亲戚，是骨肉益踈也；公事多急，不得弔死问疾，是朋友之道阙也。其所亡者三，即谓此也。”孔子不悦，往过子贱，问如孔蔑。对曰：“自来仕者，无所亡其有所得者三。始诵之，今得而行之，是学益明也；俸禄所供，被及亲戚，是骨肉益亲也；虽有公事，而兼以弔死问疾，是朋友益笃也。”孔子喟然谓子贱曰：“君子哉若人！鲁无君子者，则子贱焉取此。”\n孔子侍坐于哀公。赐之桃与黍焉，哀公曰：“请。”孔子先食黍而后食桃。左右皆掩口而笑。公曰：“黍者所以雪桃，非为食之也。”孔子对曰：“丘知之矣。然夫黍者、五谷之长也，郊礼宗庙以为上盛。菓属有六，而桃为下，祭祀不用，不登郊庙。丘闻之，君子以贱雪贵，不闻以贵雪贱。今以五谷之长，雪菓之下者，是从上雪下，臣以为妨于教，害于义，故不敢。”公曰：“善哉！”\n子贡曰：“陈灵公宣婬于朝，泄冶正谏而杀之，是与比干谏而死同，可谓仁乎？”子曰：“比干于纣，亲则诸父，官则少师，忠报之心，在于宗庙而已。固必以死争之，冀身死之后，纣将悔寤，其本志情在于仁者也。泄冶之于灵公，位在大夫，无骨肉之亲，怀宠不去，仕于乱朝，以区区之一身，欲正一国之婬昏，死而无益，可谓狷矣。《诗》曰：‘民之多僻，无自立辟。’其泄冶之谓乎？”\n孔子相鲁。齐人患其将霸，欲败其政。乃选好女子八十人，衣以文饰而舞容玑，及文马四十驷，以遗鲁君。陈女乐、列文马于鲁城南高门外，季桓子微服往观之，再三，将受焉。告鲁君为周道游观，观之终日，怠于政事。子路言于孔子曰：“夫子可以行矣。”孔子曰：“鲁今且郊，若致膰于大夫，则是未废其常，吾犹可以止也。”桓子既受女乐，君臣婬荒，三日不听国政，郊又不致膰俎。孔子遂行，宿于郭屯。师已送，曰：“夫子非罪也？”孔子曰：“吾歌可乎？”歌曰：“彼妇人之口，可以出走；彼妇人之谒，可以死败。优哉游哉，聊以卒岁。”\n澹台子羽有君子之容，而行不胜其貌；宰我有文雅之辞，而智不充其辩。孔子曰：“里语云：‘相马以舆，相士以居，弗可废矣。’以容取人乎，则失之子羽；以辞取人乎，则失之宰予。”\n孔子曰：“君子以其所不能畏人，小人以其所不能不信人。故君子长人之才，小人抑人而取胜焉。”\n楚昭王聘孔子，孔子往拜礼焉，路出于陈、蔡。陈、蔡大夫相与谋曰：“孔子圣贤，其所刺讥，皆中诸侯之病。若用于楚，则陈、蔡危矣。”遂使徒兵距孔子。孔子不得行，绝粮七日，外无所通，黎羹不充，从者皆病，孔子愈慷慨讲诵，絃歌不衰。乃召子路而问焉，曰：“《诗》云：‘匪兕匪虎，率彼旷野。’吾道非乎？奚为至于此？”子路愠，作色而对曰：“君子无所困。意者夫子未仁与？人之弗吾信也；意者夫子未智与？人之弗吾行也。且由也，昔者闻诸夫子：‘为善者，天报之以福；为不善者，天报之以祸。’今夫子积德怀义，行之久矣，奚居之穷也？”子曰：“由未之识也！吾语汝。汝以仁者为必信也，则伯夷、叔齐不饿死首阳；汝以智者为必用也，则王子比干不见剖心；汝以忠者为必报也，则关龙逄不见刑；汝以谏者为必听也，则伍子胥不见杀。夫遇不遇者，时也；贤不肖者，才也。君子博学深谋，而不遇时者，众矣。何独丘哉！且芝兰生于深林，不以无人而不芳；君子修道立德，不为穷困而败节，为之者人也，生死者命也。是以晋重耳之有霸心，生于曹、卫；越王句践之有霸心，生于会稽。故居下而无忧者，则思不远；处身而常逸者，则志不广。庸知其终始乎？”子路出。召子贡，告如子路。子贡曰：“夫子之道至大，故天下莫能容夫子，夫子盍少贬焉？”子曰：“赐！良农能稼，不必能穑；良工能巧，不能为顺；君子能修其道，纲而纪之，不必其能容。今不修其道，而求其容，赐，尔志不广矣！思不远矣！”子贡出。颜回入，问亦如之。颜回曰：“夫子之道至大，天下莫能容。虽然，夫子推而行之，世不我用，有国者之丑也。夫子何病焉！不容然后见君子。”孔子欣然叹曰：“有是哉，颜氏之子！吾亦使尔多财，吾为尔宰。”\n子路问于孔子曰：“君子亦有忧乎？”子曰：“无也。君子之修行也，其未得之，则乐其意；既得之，又乐其治。是以有终身之乐，无一日之忧。小人则不然，其未之得也，患弗得之；既得之，又恐失之。是以有终身之忧，无一日之乐也。”\n曾子弊衣而耕于鲁，鲁君闻之而致邑焉。曾子固辞不受。或曰：“非子之求，君自致之，奚固辞也？”曾子曰：“吾闻受人施者常畏人，与人者常骄人。纵君有赐，不我骄也。吾岂能勿畏乎？”终不受。孔子闻之，曰：“参之言足以全其节也。”\n孔子厄于陈、蔡，从者七日不食。子贡以所赍货，窃犯围而出，告籴于野人，得米一石焉。颜回、仲由炊之于坏屋之下，有埃墨堕饭中，颜回取而食之。子贡自井望见之，不悦，以为窃食也，入问孔子曰：“仁人廉士穷，改节乎？”孔子曰：“改节即何称于仁廉哉？”子贡曰：“若回也，其不改节乎？”子曰：“然。”子贡以所饭告孔子，子曰：“吾信回之为仁久矣。虽汝有云，弗以疑也，其或者必有故乎？汝止，吾将问之。”召颜回曰：“畴昔予梦见先人，岂或启祐我哉。子炊而进饭，吾将进焉。”对曰：“向有埃墨堕饭中，欲置之，则不洁；欲弃之，则可惜。回即食之，不可祭也。”孔子曰：“然乎！吾亦食之。”颜回出。孔子顾谓二三子曰：“吾之信回也，非待今日也。”二三子由此乃服之。\n子张问入官于孔子。孔子曰：“安身取誉为难。”子张曰：“为之如何？”\n孔子曰：“己有善勿专，教不能勿怠，已过勿发，失言勿椅，不善勿遂，行事勿留。君子入官，自此六者，则身安誉至而政从矣。且夫忿数者，官狱所由生也；拒谏者，虑之所以塞也；慢易者，礼之所以失也；怠惰者，时之所以后也；奢侈者，财之所以不足也；专独者，事之所以不成也。君子入官，除此六者，则身安誉至而政从矣。\n子张既闻孔子斯言，遂退而记之。\n子贡问于孔子曰：“赐倦于学，困于道矣。愿息于事君，可乎？”孔子曰：“《诗》云：‘温恭朝夕，执事有恪。’事君之难也。焉可息哉？”曰：“然则赐愿息于事亲。”孔子曰：“《诗》云：‘孝子不匮，永锡尔类。’事亲之难也。焉可以息哉？”曰：“然则赐请愿息于妻子。”孔子曰：“《诗》云：‘刑于寡妻，至于兄弟，以御于家邦。’妻子之难也。焉可以息哉？”曰：“然则赐愿息于朋友。”孔子曰：“《诗》云：‘朋友攸摄，摄以威仪。’朋友之难也。焉可以息哉？”曰：“然则赐愿息于耕矣。”孔子曰：“《诗》云：‘昼尔于茅，宵尔索绹，亟其乘屋，其始播百谷。’耕之难也。焉可以息哉？”曰：“然则赐将无所息者也？”孔子曰：“有焉。自望其广，则睪如也；视其高，则填如也；察其从，则隔如也。此其所以息也矣。”子贡曰：“大哉乎死也！君子息焉！小人休焉！大哉乎死也！”\n孔子自卫将入晋，至河，闻赵简子杀窦犨鸣犊及舜华，乃临河而叹曰：“美哉水，洋洋乎！丘之不济此，命也夫！”子贡趋而进曰：“敢问何谓也？”孔子曰：“窦犨鸣犊、舜华，晋之贤大夫也。赵简子未得志之时，须此二人而后从政。及其已得志也，而杀之。丘闻之，刳胎杀夭，则麒麟不至其郊；竭泽而渔，则蛟龙不处其渊；覆巢破卵，则凤凰不翔其邑。何则？君子违伤其类者也。鸟兽之于不义，尚知避之，况于人乎！”遂还，息于邹，作《槃琴》以哀之。\n子路问于孔子曰：“有人于此，夙兴夜寐，耕芸树艺；手足胼胝，以养其亲。然而名不称孝，何也？”孔子曰：“意者身不敬与？辞不顺与？色不悦与？古之人有言曰：‘人与己与不汝欺。’今尽力养亲，而无三者之阙，何谓无孝之名乎？”孔子曰：“由！汝志之，吾语汝。虽有国士之力，而不能自举其身，非力之少也，势不可也。夫内行不修，身之罪也；行修而名不彰，友之罪也；行修而名自立。故君子入则笃行，出则交贤，何为无孝之名乎？”\n孔子遭厄于陈、蔡之间，绝粮七日，弟子馁病，孔子絃歌。子路入见曰：“夫子之歌，礼乎？”孔子弗应，曲终而曰：“由来！吾语汝。君子好乐，为无骄也；小人好乐，为无慑也。其谁知之，子不我知而从我者乎？”子路悦，援戚而舞，三终而出。明日，免于厄，子贡执辔，曰：“二三子从夫子而遭此难也，其弗忘矣！”孔子曰：“善恶何也？夫陈、蔡之间，丘之幸也。二三子从丘者，皆幸也。吾闻之，君不困不成王，烈士不困行不彰，庸知其非激愤厉志之始于是乎在。”\n孔子之宋，匡人简子以甲士围之。子路怒，奋戟将与战。孔子止之，曰：“恶有修仁义而不免俗者乎？夫《诗》、《书》之不讲，礼乐之不习，是丘之过也；若以述先王好古法而为咎者，则非丘之罪也。命夫！歌！予和汝。”子路弹琴而歌，孔子和之，曲三终，匡人解甲而罢。\n孔子曰：“不观高崖，何以知巅坠之患；不临深泉，何以知没溺之患；不观巨海，何以知风波之患。失之者其不在此乎？士慎此三者，则无累于身矣。”\n子贡问于孔子曰：“赐既为人下矣，而未知为人下之道，敢问之。”子曰：“为人下者，其犹土乎。汩之深则出泉；树其壤则百谷滋焉，草木植焉，禽兽育焉。生则出焉，死则入焉。多其功而不意，恢其志而无不容。为人下者以此也。”\n孔子适郑，与弟子相失，独立东郭门外，或人谓子贡曰：“东门外有一人焉，其长九尺有六寸，河目隆颡，其头似尧，其颈似皋繇，其肩似子产，然自腰以下，不及禹者三寸，累然如丧家之狗。”子贡以告。孔子欣然而叹曰：“形状末也，如丧家之狗，然乎哉！然乎哉！”\n孔子适卫，路出于蒲，会公叔氏以蒲叛卫，而止之。孔子弟子有公良孺者，为人贤长，有勇力，以私车五乘，从夫子行，喟然曰：“昔吾从夫子，遇难于匡，又伐树于宋。今又遇困于此，命也夫！与其见夫子仍遇于难，宁我斗而死。”挺剑而合众，将与之战。蒲人惧曰：“苟无适卫，吾则出子。”乃盟孔子，而出之东门。孔子遂适卫。子贡曰：“盟可负乎？”孔子曰：“要我以盟，非义也。”卫侯闻孔子之来，喜而于郊迎之。问伐蒲，对曰：“可哉！”公曰：“吾大夫以为蒲者，卫之所以待晋楚也，伐之无乃不可乎？”孔子曰：“其男子有死之志，吾之所伐者，不过四五人矣。”公曰：“善。”卒不果伐。他日，灵公又与夫子语，见飞鴈过，而仰视之，色不悦。孔子乃逝。\n卫蘧伯玉贤，而灵公不用；弥子瑕不肖，反任之。史鱼骤谏而不从。史鱼病将卒，命其子曰：“吾在卫朝，不能进蘧伯玉、退弥子瑕，是吾为臣不能正君也。生而不能正君，则死无以成礼。我死，汝置尸牖下，于我毕矣。”其子从之。灵公弔焉，怪而问焉。其子以其父言告公。公愕然失容，曰：“是寡人之过也。”于是命之殡于客位，进蘧伯玉而用之，退弥子瑕而远之。孔子闻之，曰：“古之列谏之者，死则已矣，未有若史鱼死而尸谏，忠感其君者也。可不谓直乎？”\n宰我问于孔子曰：“昔者吾闻诸荣伊曰：‘黄帝三百年。’请问：黄帝者，人也？抑非人也？何以能至三百年乎？”孔子曰：“禹、汤、文、武、周公，不可胜以观也。而上世黄帝之问，将谓先生难言之故乎？”宰我曰：“上世之传，隐微之说，卒采之辩，闇忽之意，非君子之道者，则予之问也固矣。”孔子曰：“可也。吾略闻其说，黄帝者，少典之子也，曰轩辕。生而神灵，弱而能言，幼齐叡庄，敦敏诚信。长聪明，治五气，设五量，抚万民，度四方，服牛乘马，扰驯猛兽，以与炎帝战于坂泉之野，三战而后克之。始垂衣裳，作为黼黻，治民，以顺天地之纪，知幽明之故，达死生存亡之说。播时百谷，尝味草木，仁厚及于鸟兽昆虫。考日月星辰，劳耳目，勤心力，用水火财物以生民。民赖其利，百年而死；民畏其神，百年而亡；民用其教，百年而移。故曰：黄帝三百年。”\n宰我曰：“请问帝颛顼。”孔子曰：“五帝用说，三王有度。汝欲一日徧闻远古之说，躁哉予也！”宰我曰：“昔予也闻诸夫子曰：‘小子毋或宿。’故敢问。”孔子曰：“颛顼，黄帝之孙，昌意之子也，曰高阳。渊而有谋，䟽通以知远，养财以任地，履时以象天，依鬼神而制义，治气性以教众，洁诚以祭祀，巡四海以宁民。北至幽陵，南暨交趾，西扺流沙，东极蟠木，动静之类，小大之物，日月所照，莫不底属。”\n宰我曰：“请问帝喾。”孔子曰：“玄枵之孙，乔极之子也，曰高辛。生而神异，自言其名。博施厚利，不于其身。聪以知远，明以察微。仁而威，惠而信，以顺天地之义。知民所急，修身而天下服，取地之财而节用之，抚教万民而诲利之，历日月之生朔而迎送之，明鬼神而敬事之。其色也和，其德也重，其动也时，其服也衷。春夏秋冬，育护天下，日月所照，风雨所至，莫不从化。”\n宰我曰：“请问帝尧。”孔子曰：“高辛氏之子，曰陶唐。其仁如天，其智如神，就之如日，望之如云。富而不骄，贵而能降。伯夷典礼，龙夔典乐，舜时而仕，趋视四时，务先民始之，流四凶而天下服。其言不忒，其德不回，四海之内，舟轝所及，莫不夷说。”\n宰我曰：“请问帝舜。”孔子曰：“乔牛之孙，瞽瞍之子也，曰有虞。舜孝友闻于四方，陶魰事亲，宽裕而温良，敦敏而知时，畏天而爱民，恤远而亲近。承受大命，依于二女。叡明智通，为天下帝。命二十二臣，率尧旧职，躬己而已。天平地成，巡狩四海，五载一始。三十年在位，嗣帝五十载。陟方岳，死于苍梧之野而葬焉。”\n宰我曰：“请问禹。”孔子曰：“高阳之孙，鲧之子也，曰夏后。敏给克齐，其德不爽，其仁可亲，其言可信。声为律，身为度。亹亹穆穆，为纪为纲。其功为百神主，其惠为民父母。左准绳，右规矩，履四时，据四海，任皋繇、伯益以赞其治，兴六师以征不序。四极之内，民莫敢不服。”孔子曰：“予！大者如天，小者如言，民悦至矣。予也非其人也。”宰我曰：“予也不足以戒也。敬承命矣。”\n他日，宰我以语子贡，子贡以复孔子。子曰：“吾欲以颜状取人也，则于灭明改之矣；吾欲以辞言取人也，则于宰我改之矣；吾欲以容貌取人也，则于子张改之矣。”宰我闻之惧，弗敢见焉。\n季康子问于孔子曰：“旧闻五帝之名，而不知其实，请问何谓五帝？”孔子曰：“昔丘也闻诸老聃曰：‘天有五行，木、火、金、水、土，分时化育，以成万物，其神谓之五帝。’古之王者，易代而改号，取法五行，五行更王，终始相生，亦象其义。故其为明王者，而死配五行。是以太皞配木，炎帝配火，黄帝配土，少皞配金，颛顼配水。”\n康子曰：“太皞氏其始之木何如？”孔子曰：“五行用事，先起于木。木、东方。万物之初皆出焉。是故王者则之，而首以木德王天下。其次则以所生之行、转相承也。”\n康子曰：“如此之言，帝王改号，于五行之德，各所统。则其所以相变者，皆主何事？”孔子曰：“所尚则各从其所王之德次焉。夏后氏以金德王而尚黑，大事敛用昏，戎事乘骊，牲用玄。殷人以水德，尚白，大事敛用日中，戎事乘翰，牲用白。周人以木德王，尚赤，大事敛用日出，戎事乘騵，牲用骍。此三代之所以不同。”\n康子曰：“唐、虞二帝，其所尚者何色？”孔子曰：“尧以火德王，色尚黄。舜以土德王，色尚青。”\n康子曰：“陶唐、有虞、夏后、殷、周独不得配五帝，意者德不及上古耶？将有限乎？”孔子曰：“古之平治水土及播殖百谷者众矣，唯勾龙兼食于社，而弃为稷神，易代奉之，无敢益者，明不可与等。故自太皞以降，逮于颛顼，其应五行而王，数非徒五，而配五帝，是其德不可以多也。”\n闵子骞为费宰，问政于孔子。子曰：“以德以法。夫德法者，御民之具，犹御马之有衘勒也。君者、人也；吏者、辔也；刑者、策也。夫人君之政，执其辔策而已。”子骞曰：“敢问古之为政。”孔子曰：“古者天子以内史为左右手，以德法为衘勒，以百官为辔，以刑罚为策，以万民为马，故御天下数百年而不失。善御马者，正衘勒，齐辔策，均马力，和马心。故口无声而马应，辔策不举而极千里。善御民者，壹其德法，正其百官，以均齐民力，和安民心。故令不再而民顺从，刑不用而天下治。是以天地德之，而兆民怀之。夫天地之所德，兆民之所怀，其政美，其民而称之。今人言五帝、三王者，其盛无偶，威察若存，其故何也？其法盛，其德厚，故思其德必称其人，朝夕祝之，升闻于天，上帝俱歆，用永厥世而丰其年。不能御民者，弃其德法，专用刑辟。譬犹御马，弃其衘勒而专用箠策，其不制也可必矣。夫无衘勒而用箠策，马必伤，车必败；无德法而用刑，民必流，国必亡。治国而无德法，则民无修；民无修，则迷惑失道。如此，上帝必以其为乱天道也。苟乱天道，则刑罚㬥，上下相谀，莫知念患，俱无道故也。今人言恶者，必比之于桀、纣，其故何也？其法不听，其德不厚。故民恶其残虐，莫不吁嗟，朝夕祝之，升闻于天，上帝不蠲，降之以祸罚，灾害并生，用殄厥世。故曰：德法者，御民之本。古之御天下者，以六官揔治焉。冢宰之官以成道，司徒之官以成德，宗伯之官以成仁，司马之官以成圣，司寇之官以成义，司空之官以成礼。六官在手以为辔，司会均仁以为纳。故曰：御四马者执六辔，御天下者正六官。是故善御马者，正身以揔辔，均马力，齐马心，廻旋曲折，唯其所之，故可以取长道，可赴急疾，此圣人所以御天地与人事之法则也。天子以内史为左右手，以六官为辔已，而天子与三公为执六官，均五教，齐五法，故亦唯其所引，无不如志。以之道，则国治；以之德，则国安；以之仁，则国和；以之圣，则国平；以之礼，则国定；以之义，则国义。此御政之术。过失，人情莫不有焉；过而改之，是谓不过。故属不理，分职不明，法政不一，百事失纪，曰乱。乱则饬冢宰。地而不殖，财物不蕃，万民饥寒，教训不行，风俗淫僻，人民流散，曰危。危则饬司徒。父子不亲，长幼失序，君臣上下，乖离异志，曰不和。不和则饬宗伯。贤能而失官爵，功劳而失赏禄，士卒疾怨，兵弱不用，曰不平。不平则饬司马。刑罚㬥乱，奸邪不胜，曰不义。不义则饬司寇。度量不审，举事失理，都鄙不修，财物失所，曰贫。贫则饬司空。故御者同是车马，或以取千里，或不及数百里；其所谓进退缓急异也。夫治者同是官法，或以致平，或以致乱者，亦其所以为进退缓急异也。古者，天子常以季冬考德正法，以观治乱。德盛者、治也。德薄者、乱也。故天子考德，则天下之治乱，可坐庙堂之上而知之。夫德盛则法修，德不盛则饬法与政，咸德而不衰。故曰：王者又以孟春论吏之德及功能。能德法者为有德，能行德法者为有行，能成德法者为有功，能治德法者为有智。故天子论吏而德法行，事治而功成。夫季冬正法，孟春论吏，治国之要。”\n子夏问于孔子曰：“商闻易之生人，及万物鸟兽昆虫，各有奇偶，气分不同，而凡人莫知其情，唯达道德者能原其本焉。天一，地二，人三，三三如九，九九八十一。一主日，日数十，故人十月而生。八九七十二，偶以从奇，奇主辰，辰主月，月主马，故马十二月而生。七九六十三，三主斗，斗主狗，故狗三月而生。六九五十四，四主时，时主豕，故豕四月而生。五九四十五，五主音，音主猨，故猨五月而生。四九三十六，六主律，律主鹿，故鹿六月而生。三九二十七，七主星，星主虎，故虎七月而生。二九一十八，八主风，风主虫，故虫八月而生。其馀各从其类也。鸟鱼生于阴，而属于阳，故皆卵生。鱼游于水，鸟游于云，故立冬则鷰雀入海化为蛤。蚕食而不饮，蝉饮而不食，蜉蝣不饮不食，万物之所以不同。介鳞夏食而冬蛰，龁吞者八窍而兽生，龃𪚅者九窍而胎生，四足者无羽翼，戴角者无上齿，无角无前齿者膏，有角无齿者脂，昼生者类父，夜生者似母，是以至阴主牝，至阳主牡。敢问其然乎？”孔子曰：“然。吾昔闻诸老聃亦如汝之言。”子夏曰：“商闻《山书》曰：地东西为纬，南北为经；山为积德，川为积刑；高者为生，下者为死；丘陵为牡，溪谷为牝；蜯蛤龟珠与日月而盛虚。是故坚土之人刚，弱土之人柔，墟土之人大，沙土之人细，息土之人美，耗土之人丑。食水者善游而耐寒，食土者无心而不息，食木者多力而不治，食草者善走而愚，食桑者有绪而蛾，食肉者勇毅而捍，食气者神明而寿，食谷者智惠而巧，不食者不死而神。故曰：羽虫三百有六十，而凤为之长；毛虫三百有六十，而鳞为之长；甲虫三百有六十，而龟为之长；鳞虫三百有六十，而龙为之长；倮虫三百有六十，而人为之长。此乾坤之美也，殊形异类之数。王者动必以道，静必顺理，以奉天地之性，而不害其所主，谓之仁圣焉。”子夏言终而出。子贡进曰：“商之论也何如？”孔子曰：“汝谓何也？”对曰：“微则微矣，然则非治世之待也。”孔子曰：“然，各其所能。”\n鲁哀公问于孔子曰：“人之命与性何谓也？”孔子对曰：“分于道，谓之命；形于一，谓之性；化于阴阳，象形而发，谓之生；化穷数尽，谓之死。故命者，性之始也；死者，生之终也。有始则必有终矣。人始生而有不具者五焉，目无见，不能食，不能行，不能言，不能化。及生三月而微煦，然后有见；八月生齿，然后能食；三年顖合，然后能言；十有六而精通，然后能化。阴穷反阳，故阴以阳变；阳穷反阴，故阳以阴化。是以男子八月生齿，八岁而齓。女子七月生齿，七岁而齓，十有四而化。一阳一阴，奇偶相配，然后道合化成。性命之端，形于此也。”公曰：“男子十六精通，女子十四而化，是则可以生民矣。而礼、男必三十而有室，女必二十而有夫也。岂不晚哉？”孔子曰：“夫礼言其极不是过也。男子二十而冠，有为人父之端；女子十五许嫁，有适人之道。于此而往，则自婚矣。群生闭藏乎阴，而为化育之始。故圣人因时以合耦。男子穷天数也。霜降而妇功成，嫁娵者行焉。冰泮而农桑起，婚礼而杀于此。男子者，任天道而长万物者也。知可为，知不可为；知可言，知不可言；知可行，知不可行者也。是故审其伦而明其别，谓之知，所以效疋夫之听也。女子者，顺男子之教而长其理者也。是故无专制之义，而有三从之道；幼从父兄，既嫁从夫，死从子，言无再醮之端，教令不出于闺门，事在供酒食而已，无阃外之非义也，不越境而奔丧，事无擅为，行无独成，参知而后动，可验而后言，昼不游庭，夜行以火，所以效疋妇之德也。”孔子遂言曰：“女有五不取：逆家子者，乱家子者，世有刑人子者，有恶疾子者，丧父长子者。妇有七出、三不去；七出者：不顺父母出者，无子者，婬僻者，嫉妬者，恶疾者，多口舌者，窃盗者。三不去者：谓有所取无所归一也，与共更三年之丧二也，先贫贱后富贵者三也。凡此圣人所以顺男女之际，重婚姻之始也。”\n孔子曰：“礼之所以象五行也，其义、四时也，故丧礼有举焉。有恩有义，有节有权，其恩厚者其服重。故为父母斩衰三年，以恩制者也。门内之治恩掩义，门外之治义掩恩。资于事父以事君，而敬同。贵贵尊尊，义之大者也。故为君亦服衰三年，以义制者也。三日而浴，三月而沐，期而练，毁不灭性，不以死伤生，丧不过三年，苴衰不补，坟不修，除服之日鼓素琴，示民有终也。凡此以节制者也。资于事父以事母，而爱同。天无二日，国无二君，家无二尊，以治之也。故父在为母齐衰朞者，见无二尊也。百官备，百物具，不言而事行者，扶而起；言而后事行者，杖而起；身自执事行者，面垢而已；此以权制者也。亲始死，三日不怠，三月不懈，朞悲号，三年忧，哀之杀也。圣人因杀以制节也。”\n孔子闲居，子张、子贡、言游侍。论及于礼，孔子曰：“居！汝三人者。吾语汝以礼周流无不遍也。”子贡越席而对曰：“敢问如何？”子曰：“敬而不中礼，谓之野；恭而不中礼，谓之给；勇而不中礼，谓之逆。”子曰：“给夺慈仁。”子贡曰：“敢问何以为中礼者？”子曰：“礼乎！夫礼所以制中也。”子贡退。言游进曰：“敢问礼也，领恶而全好者与？”子曰：“然。”子贡问：“何也？”子曰：“郊社之礼，所以仁鬼神也；禘尝之礼，所以仁昭穆也；馈奠之礼，所以仁死丧也；射飨之礼，所以仁乡党也；食飨之礼，所以仁宾客也。明乎郊社之义、禘尝之礼，治国其如指诸掌而已。是故以之居家有礼，故长幼辩；以之闺门有礼，故三族和；以之朝廷有礼，故官爵叙；以之田猎有礼，故戎事闲；以之军旅有礼，故武功成。是以宫室得其度，鼎俎得其象，物得其时，乐得其节，车得其轼，鬼神得其享，丧纪得其哀，辩说得其党，百官得其体，政事得其施。加于身而措于前，凡众之动，得其宜也。”言游退。子张进曰：“敢问礼何谓也？”子曰：“礼者，即事之治也。君子有其事，必有其治。治国而无礼，譬犹瞽之无相，伥伥乎何所之？譬如终夜有求于幽室之中，非烛何以见？故无礼则手足无所措，耳目无所加，进退揖让无所制。是以其居处，长幼失其别，闺门三族失其和，朝廷官爵失其序，田猎戎事失其策，军旅失其势，宫室失其度，鼎俎失其象，物失其时，乐失其节，车失其轼，鬼神失其飨，丧纪失其哀，辩说失其党，百官失其体，政事失其施。加于身而措于前，凡众之动失其宜。如此则无以祖祫四海。”子曰：“慎听之！汝三人者。吾语汝。礼犹有九焉，大飨有四焉。苟知此矣，虽在畎亩之中，事之，圣人矣。两君相见，揖让而入门，入门而悬兴；揖让而升堂，升堂而乐阕；下管象舞，夏籥序兴，陈其荐俎，序其礼乐，备其百官，如此而后君子知仁焉。行中规，旋中矩，銮和中采齐，客出于雍，彻以振羽。是故君子无物而不在于礼焉。入门而金作，示情也；升歌《清庙》，示德也；下管象舞，示事也。古之君子，不必亲相与言也，以礼乐相示而已。夫礼者、理也；乐者、节也。无理不动，无节不作。不能诗，于礼谬；不能乐，于礼素；薄于德，于礼虚。”子贡作而问曰：“然则夔其穷与？”子曰：“古之人与？上古之人也。达于礼而不达于乐，谓之素；达于乐而不达于礼，谓之偏。夫夔达于乐而不达于礼，是以传于此名也。古之人也。凡制度在礼，文为在礼，行之其在人也！”三子者、既得闻此论于夫子也，焕若发蒙焉。\n子夏侍坐于孔子，曰：“敢问《诗》云：‘恺悌君子，民之父母。’何如斯可谓民之父母？”孔子曰：“夫民之父母，必达于礼乐之源，以致五至而行三无，以横于天下。四方有败，必先知之，此之谓民之父母。”子夏曰：“敢问何谓五至？”孔子曰：“志之所至，《诗》亦至焉；《诗》之所至，礼亦至焉；礼之所至，乐亦至焉；乐之所至，哀亦至焉。《诗》、礼相成，哀乐相生，是以正明目而视之，不可得而见；倾耳而听之，不可得而闻。志气塞于天地，行之充于四海。此之谓五至矣。”子夏曰：“敢问何谓三无？”孔子曰：“无声之乐，无体之礼，无服之丧，此之谓三无。”子夏曰：“敢问三无，何诗近之？”孔子曰：“‘夙夜基命宥密’，无声之乐也；‘威仪逮逮，不可选也’，无体之礼也；‘凡民有丧，扶伏救之’，无服之丧也。”子夏曰：“言则美矣、大矣！言尽于此而已乎？”孔子曰：“何谓其然！吾语汝，其义犹有五起焉。”子夏曰：“何如？”孔子曰：“无声之乐，气至不违；无体之礼，威仪迟迟；无服之丧，内恕孔哀；无声之乐，所愿必从；无体之礼，上下和同；无服之丧，施及万邦。既然，而又奉之以三无私而劳天下，此之谓五起。”子夏曰：“何谓三无私？”孔子曰：“天无私覆，地无私载，日月无私照。其在《诗》曰：‘帝命不违，至于汤齐。汤降不迟，圣敬日跻。昭假迟迟，上帝是祗。’‘帝命式于九围。’是汤之德也。”子夏蹶然而起，负墙而立，曰：“弟子敢不志之？”\n孔子观于乡射，喟然叹曰：“射之以乐也。何以射？何以听？循声而发，不失正鹄者，其唯贤者乎！若夫不肖之人，则将安能以求饮。《诗》云：‘发彼有的，以祈尔爵。’祈、求也，求所中以辞爵也。酒者、所以养老也，所以养病也。求中以辞爵者，辞其养也。是故士使之射而弗能，则辞以病，悬弧之义也。”于是退而与门人习射于矍相之圃，盖观者如墙堵焉。试射至于司马，使子路执弓矢，出列，延谓射之者曰：“奔军之将，亡国之大夫，与为人后，不得入。其馀皆入。”盖去者半。又使公罔之裘序点扬觯而语曰：“幼壮孝弟，耆老好礼，不从流俗，修身以俟死，者不？在此位也。”盖去者半。序点又扬觯而语曰：“好学不倦，好礼不变，耄期称道而不乱者，则在此位。”盖仅有存焉。射既阕，子路进曰：“由与二三子者之为司马，何如？”孔子曰：“能用命矣。”\n孔子曰：“吾观于乡，而知王道之易易也。主人亲速宾及介，而众宾皆从之，至于正门之外，主人拜宾及介，而众宾自入，贵贱之义别矣。三揖至于阶，三让，以宾升，拜至，献、酬辞让之节繁；及介升，则省矣。至于众宾，升而受爵、坐祭、立饮，不酢而降，隆杀之义辨矣。工入，升歌三终，主人献宾；笙入三终，主人又献之。间歌三终，合乐三阕，工告“乐备”而遂出。一人扬觯，乃立司正焉，知其能和乐而不流也。宾酬主人，主人酬介，介酬众宾，少长以齿，终于沃、洗者焉，知其能弟长而无遗矣。降，脱履升座，修爵无算。饮酒之节，旰不废朝，暮不废夕。宾出，主人迎送，节文终遂焉，知其能安燕而不乱也。贵贱既明，降杀既辨，和乐而不流，弟长而无遗，安燕而不乱。此五者，足以正身安国矣。彼国安而天下安矣。故曰：吾观于乡，而知王道之易易也。”\n子贡观于蜡。孔子曰：“赐也乐乎？”对曰：“一国之人皆若狂，赐未知其为乐也。”孔子曰：“百日之劳，一日之乐，百日之蜡，一日之泽，非尔所知也。张而不弛，文武弗能也；弛而不张，文武弗为也；一张一弛，文武之道也。”\n定公问于孔子曰：“古之帝王，必郊祀其祖以配天，何也？”孔子对曰：“万物本于天，人本乎祖。郊之祭也，大报本反始也，故以配上帝。天垂象，圣人则之，郊所以明天道也。”\n公曰：“寡人闻郊而莫同何也？”孔子曰：“郊之祭也，迎长日之至也。大报天而主日，配以月，故周之始郊，其月以日至，其日用上辛；至于启蛰之月，则又祈谷于上帝。此二者，天子之礼也。鲁无冬至大郊之事，降杀于天子，是以不同也。”\n公曰：“其言郊何也？”孔子曰：“兆丘于南，所以就阳位也，于郊，故谓之郊焉。”\n曰：“其牲器何如？”孔子曰：“上帝之牛角茧栗，必在涤三月。后稷之牛唯具，所以别事天神与人鬼也。牲用骍，尚赤也；用犊，贵诚也。扫地而祭，贵其质也。器用陶匏，以象天地性也。万物无可以称之者，故因其自然之体也。”\n公曰：“天子之郊，其礼仪可得闻乎？”孔子对曰：“臣闻天子卜郊，则受命于祖庙，而作龟于祢宫，尊祖亲考之义也。卜之日，王亲立于泽宫，以听誓命，受教谏之义也。既卜，献命库门之内，所以戒百官也。将郊，则供天子皮弁以听报，示民严上也。郊之日，丧者不敢哭，凶服者不敢入国门，氾扫清路，行者毕止，弗命而民听，敬之至也。天子大裘以黼之，被裘象天，乘素车，贵其质也。旂十有二旒，龙章而设日月，所以法天也。既至泰坛，王脱裘矣，服衮以临燔柴，戴冕藻十有二旒，则天数也。臣闻之：诵《诗》三百，不足以一献；一献之礼，不足以大飨；大飨之礼，不足以大旅；大旅具矣，不足以飨帝。是以君子无敢轻议于礼者也。”\n冉有问于孔子曰：“古者三皇、五帝不用五刑，信乎？”孔子曰：“圣人之设防，贵其不犯也；制五刑而不用，所以为至治也。凡民之为奸邪、窃盗、靡法、妄行者，生于不足，不足生于无度。无度，则小者偷惰，大者侈靡，各不知节。是以上有制度，则民知所止，民知所止则不犯。故虽有奸邪、贼盗、靡法、妄行之狱，而无陷刑之民。不孝者、生于不仁，不仁者、生于丧祭之礼也，明丧祭之礼，所以教仁爱也。能致仁爱，则服丧思慕。祭祀不解人子馈养之道。丧祭之礼明，则民孝矣。故虽有不孝之狱，而无陷刑之民。杀上者、生于不义。义所以别贵贱，明尊卑也。贵贱有别，尊卑有序，则民莫不尊上而敬长。朝聘之礼者，所以明义也。义必明，则民不犯。故虽有杀上之狱，而无陷民之刑。斗变者、生于相陵；相陵者、生于长幼无序而遗敬让。乡饮酒之礼者，所以明长幼之序而崇敬让也。长幼必序，民怀敬让。故虽有变斗之狱，而无陷刑之民。淫乱者、生于男女无别；男女无别，则夫妇失义。婚姻聘享者，所以别男女、明夫妇之义也。男女既别，夫妇既明，故虽有淫乱之狱，而无陷刑之民。此五者、刑罚之所从生，各有源焉。不豫塞其源，而辄绳之以刑，是谓为民设穽而陷之也。刑罚之源，生于嗜慾不节。夫礼度者，所以御民之嗜慾而明好恶，顺天道。礼度既陈，五教毕修，而民犹或未化，尚必明其法典，以申固之。其犯奸邪、靡法、妄行之狱者，则饬制量之度；有犯不孝之狱者，则饬丧祭之礼；有犯杀上之狱者，则饬朝觐之礼；有犯斗变之狱者，则饬乡饮酒之礼；有犯婬乱之狱者，则饬婚聘之礼。三皇、五帝之所化民者如此。虽有五刑之用，不亦可乎？”孔子曰：“大罪有五，而杀人为下。逆天地者罪及五世，诬文武者罪及四世，逆人伦者罪及三世，谋鬼神者罪及二世，手杀人者罪止其身。故曰：大罪有五，而杀人为下矣。”\n冉有问于孔子曰：“先王制法，使刑不上于大夫，礼不下于庶人。然则大夫犯罪，不可以加刑，庶人之行事，不可以治于礼乎？”孔子曰：“不然。凡治君子，以礼御其心，所以属之以廉耻之节也。故古之大夫，其有坐不廉污秽而退放之者，不谓之不廉污秽，而退放，则曰：簠簋不饬。有坐婬乱、男女无别者，不谓之婬乱、男女无别，则曰：帷幕不修也。有坐罔上不忠者，不谓之罔上不忠，则曰：臣节未著。有坐罢软不胜任者，不谓之罢软不胜任，则曰：下官不职。有坐干国之纪者，不谓之干国之纪，则曰：行事不请。此五者，大夫既自定有罪名矣，而犹不忍斥然正以呼之也。既而为之讳，所以媿耻之。是故大夫之罪，其在五刑之域者，闻而谴发，则白冠厘缨，盘水加剑，造乎阙而自请罪，君不使有司执缚牵掣而加之也。其有大罪者，闻命则北面再拜，跪而自裁，君不使人捽引而刑杀之也，曰：子大夫自取之耳。吾遇子有礼矣。以刑不上大夫，而大夫亦不失其罪者，教使然也。凡所谓礼不下庶人者，以庶人遽其事而不能充礼，故不责之以备礼也。”冉求跪然免席曰：“言则美矣！求未之闻。”退而记之。\n仲弓问于孔子曰：“雍闻至刑无所用政，至政无所用刑。至刑无所用政，桀、纣之世是也；至政无所用刑，成、康之世是也。信乎？”孔子曰：“圣人之治化也，必刑政相参焉。太上以德教民，而以礼齐之。其次以政言导民，以刑禁之，刑不刑也。化之弗变，导之弗从，伤义以败俗，于是乎用刑矣。颛五刑必即天伦，行刑罚则轻无赦。刑、侀也；侀、成也。壹成而不可更，故君子尽心焉。”\n仲弓曰：“古之听讼，尤罚丽于事，不以其心，可得闻乎？”孔子曰：“凡听五刑之讼，必原父子之情，立君臣之义以权之；意论轻重之序，慎深浅之量以别之；悉其聪明，正其忠爱以尽。大司寇正刑明辟以察狱，狱必三讯焉。有旨无简，则不听也。附从轻，赦从重，疑狱则泛与众共之，疑则赦之，皆以小大之比成之。是故爵人必于朝，与众共之也；刑人必于市，与众弃之也。古者公家不畜刑人，大夫弗养其。士遇之涂，弗与之言，屏诸四方，唯其所之，弗及与政，弗欲生之也。”\n仲弓曰：“听狱，狱之成成何官？”孔子曰：“成狱于吏，吏以狱之成告于正；正既听之，乃告大司寇；大司寇听之，乃奉于王；王命三公卿士，参听棘木之下，然后乃以狱之成疑于王。王三宥之，以听命而制刑焉。所以重之也。”\n仲弓曰：“其禁何禁？”孔子曰：“巧言破律，遁名改作，执左道与乱政者，杀；作婬声，造异服，设伎奇器以荡上心者，杀；行伪而坚，言诈而辩，学非而博，顺非而泽，以惑众者，杀；假于鬼神时日卜筮以疑众者，杀。此四诛者，不以听。”\n仲弓曰：“其禁尽于此而已？”孔子曰：“此其急者。其馀禁者十有四焉。命服命车不粥于市；珪璋璧琮不粥于市；宗庙之器不粥于市；兵军旍旗不粥于市；牺牲秬鬯不粥于市；戎器兵甲不粥于市；用器不中度，不粥于市；布帛精麤不中数，广狭不中量，不粥于市；奸色乱正色，不粥于市；文锦珠玉之器，雕饰靡丽，不粥于市；衣服饮食不粥于市；果食不时，不粥于市；五木不中伐，不粥于市；鸟兽鱼鳖不中杀，不粥于市。凡执此禁以齐众者，不赦过也。”\n孔子为鲁司寇，与于蜡。既宾，事毕，乃出游于观之上，喟然而叹。言偃侍，曰：“夫子何叹也？”孔子曰：“昔大道之行也，与三代之英，吾未之逮，而有记焉。大道之行也，天下为公，选贤与能，讲信修睦。故人不独亲其亲，不独子其子。老有所终，壮有所用，幼有所长，矜寡孤疾皆有所养。货恶其弃于地也，不必藏于己；力恶其不出于身也，不必为人。是以奸谋闭而弗兴，盗窃乱贼不作，故外户而不闭。谓之大同。今大道既隐，天下为家，各亲其亲，各子其子。货则为己，力则为人。大人世及以为常，城郭沟池以为固。禹、汤、文、武、成王、周公，由此而选，未有不谨于礼者也。礼之所兴，与天地并。如有不由礼而在位者，则以为殃。”\n言偃复问曰：“如此乎礼之急也？”孔子曰：“夫礼、先王所以承天之道，以治人之情，列其鬼神，达于丧、祭、乡、射、冠、婚、朝、聘。故圣人以礼示之，则天下国家可得以礼正矣。”\n言偃曰：“今之在位，莫知由礼，何也？”孔子曰：“呜呼！哀哉！我观周道，幽、厉伤也。吾舍鲁何适？夫鲁之郊及禘皆非礼也。周公其已衰矣，杞之郊也禹，宋之郊也契，是天子之事守也。天子杞宋以二王之后。周公摄政，致太平，而与天子同是礼也。诸侯祭社稷宗庙，上下皆奉其典，而祝嘏莫敢易其常法，是谓大嘉。今使祝嘏辞说徒藏于宗祝巫史，非礼也，是谓幽国。醆斝及尸君，非礼也，是谓僭君。冕弁兵革藏于私家，非礼也，是谓胁君。大夫具官，祭器不假，声乐皆具，非礼也，是谓乱国。故仕于公曰臣，仕于家曰仆。三年之丧，与新有婚者，朞不使也。以衰裳入朝，与家仆杂居齐齿，非礼也，是谓臣与君共国。故天子有田以处其子孙，诸侯有国以处其子孙，大夫有采以处其子孙，是谓制度。天子适诸侯，必舍其宗庙，而不以礼籍入，是谓天子坏法乱纪。诸侯非问疾弔丧而入诸臣之家，是谓君臣为谑。故夫礼者、君之柄，所以别嫌明微，傧鬼神，考制度，别仁义，立政教，安君臣上下也。故政不正则君位危，君位危则大臣倍，小臣窃。刑肃而俗敝，则法无常，法无常则礼无别，礼无别则士不事、民不归。是谓疵国。是故夫政者，君之所以藏身也。必本之天，郊以降命。命教于社之谓效地，降于祖庙之谓仁义，降于山川之谓兴作，降于五祀之谓制度。此圣人所以藏身固也。圣人参于天地，并于鬼神，以治政也。处其所存，礼之序也。翫其所乐，民之治也。天生时，地生财，人、其父生而师教之，四者君以政用之，所以立于无过之地也。君者、人所明，非明人者也；人所养，非养人者也；人所事，非事人者也。夫君者、明人则有过，养人则不足，事人则失位。故百姓则君以自治，养君以自安，事君以自显。是以礼达而分定，人皆爱其死而患其生。是故用人之智去其诈，用人之勇去其怒，用人之仁去其贪。故国有患，君死社稷，谓之义。大夫死宗庙，谓之变。凡圣人能以天下为一家，以中国为一人者，非意之也，必知其情，从于其义，明于其利，达于其患，然后能为之。何谓人情？喜、怒、哀、惧、爱、恶、欲，七者弗学而能。何谓人义？父慈、子孝、兄良、弟悌、夫义、妇听、长惠、幼顺、君仁，臣忠，十者谓之人义。讲信修睦，谓之人利；争夺相杀，谓之人患。圣人之所以治人七情，修十义，讲信修睦，尚辞让，去争夺，舍礼何以治之？饮食男女，人之大欲存焉；死亡贫苦，人之大恶存焉。欲恶者，人之大端也。人藏其心，不可测度也，美恶皆在其心，不见其色也。欲以一穷之，舍礼何以哉？故人者，天地之德，阴阳之交，鬼神之会，五行之秀也。故天秉阳，垂日星；地秉阴，载山川；播五行于四时，和四气而后月生。是以三五而盈，三五而缺。五行之动，共相竭也。五行、四气、十二月，还相为本；五声、六律、十二管，还相为宫；五味、六和、十二食，还相为质；五色、六章、十二衣，还相为质。故人者，天地之心而五行之端也。食味、别声、被色而生者也。圣人作则，必以天地为本，以阴阳为端，以四时为柄，日星为纪，月为量，鬼神以为徒，五行以为质，礼义以为器，人情以为田，四灵以为畜。以天地为本，故物可举；以阴阳为端，故人情可睹；以四时为柄，故事可劝；以日星为纪，故业可别；以月为量，故功有艺；鬼神以为徒，故事有守；五行以为质，故事可复；礼义以为器，故事行有考；人情以为田，故人以为奥；四灵以为畜，故饮食有由。何谓四灵？麟、凤、龟、龙，谓之四灵。故龙以为畜，而鱼鲔不谂；凤以为畜，而鸟不翅；麟以为畜，而兽不；龟以为畜，而人情不失。先王秉蓍龟，列祭祀，瘗缯，宣祝嘏辞说，设制度。故国有礼，官有御，事有职，礼有序。先王患礼之不达于下也，故飨帝于郊，所以定天位也。祀社于国，所以列地利也。禘祖庙，所以本仁也。旅山川，所以傧鬼神也。祭五祀，所以本事也。故宗祝在庙，三公在朝，三老在学，王前巫而后史，卜筮鼓侑，皆在左右，王中，心无违也，以守至正。是以礼行于郊，而百神受职焉；礼行于社，而百货可极焉；礼行于祖庙，而慈孝服焉；礼行于五祀，而正法则焉。故郊、社、祖庙、山川、五祀，义之修而礼之藏。夫礼、必本于太一，分而为天地，转而为阴阳，变而为四时，列而为鬼神。其降曰命。其官于天也，协于分艺，其居于人也曰养。所以讲信修睦，而固人之肌肤之会、筋骸之束也；所以养生送死，事鬼神之大端；所以达天道，顺人情之大窦。故唯圣人为知礼之不可以已也。故破国、丧家、亡人，必先去其礼。故礼之于人也，犹酒之有糱也。君子以厚，小人以薄。圣王修义之柄、礼之序，以治人情。故人情者，圣王之田也；修礼以耕之，陈义以种之，讲学以耨之，本仁以聚之，播乐以安之。故礼者、义之实也。协诸义而协，则礼虽先王未之有，可以义起焉。义者、艺之分、仁之节也。协诸艺，讲于仁，得之者强，失之者丧。仁者、义之本也、顺之体也，得之者尊。故治国不以礼，犹无耜而耕也；为礼而不本于义，犹耕而不种也；为义而不讲于学，犹种而不耨也；讲之以学而不合之以仁，犹耨而不获也；合之以仁而不安之以乐，犹获而不食也；安之以乐而不达于顺，犹食而不肥也。四体既正，肤革充盈，人之肥也；父子笃，兄弟睦，夫妇和，家之肥也；大臣法，而小臣廉，官职相序，君臣相正，国之肥也。天子以德为车，以乐为御，诸侯以礼相与，大夫以法相序，士以信相考，百姓以睦相守，天下之肥也，是谓大顺。大顺者、所以养生送死，事鬼神之常也。故事大积焉而不苑，并行而不谬，细行而不失，深而通，茂而不间，连而不相及，动而不相害也，此顺之至也。故明于顺，然后乃能守危也。夫礼之不同也、不丰也、不杀也，所以持情而合危也。山者不使居川，渚者不使居原，用水、火、金、木，饮食必时，冬合男女，春颁爵位，必当年、德，皆所谓顺也。用民必顺，故无水旱昆虫之灾，民无凶饥妖孽之疾，故天不爱其道，地不爱其宝，人不爱其情。是以天降甘露，地出醴泉，山出器车，河出马图，凤凰麒麟皆在近郊，龟龙在宫沼，其馀鸟兽及卵胎，皆可俯而窥也。则是无故，先王能循礼以达义，体信以达顺。此顺之实也。”\n邾隐公既即位，将冠，使大夫因孟懿子问礼于孔子。子曰：“其礼如世子之冠。冠于阼者，以著代也。醮于客位，加其有成也，三加弥尊，导喻其志也。冠而字之，敬其名也。虽天子之元子，犹士也。其礼无变，天下无生而贵者故也。行冠事必于祖庙，以祼享之礼以将之，以金石之乐节也；所以自卑而尊先祖，示不敢擅。”\n懿子曰：“天子未冠即位，长亦冠也。”孔子曰：“古者，王世子虽幼，其即位则尊为人君。人君治成人之事者，何冠之有？”\n懿子曰：“然则诸侯之冠异天子与？”孔子曰：“君薨而世子主丧，是亦冠也已。人君无所殊也。”\n懿子曰：“今邾君之冠非礼也？”孔子曰：“诸侯之有冠礼也，夏之末造也，有自来矣。今无讥焉。天子冠者，武王崩，成王年十有三而嗣立。周公居冢宰，摄政以治天下。明年夏六月，既葬，冠成王而朝于祖，以见诸侯，示有君也。周公命祝雍作颂，曰：‘祝王达而未幼。’祝雍辞曰：‘使王近于民，远于年，啬于时，惠于财，亲贤而任能。’其颂曰：‘令月吉日，王始加元服。去王幼志，心衮职，钦若昊天，六合是式，率尔祖考，永永无极。’此周公之制也。”\n懿子曰：“诸侯之冠，其所以为宾主何也？”孔子曰：“公冠则以卿为宾，无介，公自为主，迎宾揖，升自阼，立于席北。其醴也，则如士，飨之以三献之礼。既醴，降自阼。诸侯非公而自为主者，其所以异，皆降自西阶，玄端与皮弁异。朝服素毕，公冠四加，玄冕祭。其酬币于宾，则束帛乘马。王太子庶子之冠拟焉，皆天子自为主。其礼与士无变，飨食宾也，皆同。”\n懿子曰：“始冠必加缁布之冠，何也？”孔子曰：“示不亡古。太古冠布，斋则缁之。其緌也，吾未之闻也。今则冠而币之，可也。”\n懿子曰：“三王之冠，其异何也？”孔子曰：“周弁，殷冔，夏收，一也。三王共皮弁素绩，委貌、周道也；章甫、殷道也；毋追、夏后氏之道。”\n卫将军文子将立先君之庙于其家，使子羔访于孔子。子曰：“公庙设于私家，非古礼之所及，吾弗知。”子羔曰：“敢问尊卑上下立庙之制，可得而闻乎？”孔子曰：“天下有王，分地建国，设祖宗，乃为亲踈贵贱多少之数。是故天子立七庙，三昭三穆，与太祖之庙而七；太祖近庙，皆月祭之，远庙为祧，有二祧焉，享尝乃止。诸侯立五庙，二昭二穆，与太祖之庙而五，祖考庙，享尝乃止。大夫立三庙，一昭一穆，与太祖之庙而三，享尝乃止。士立一庙，曰考庙，王考无庙，合而享尝乃止。庶人无庙，四时祭于寝。此自有虞以至于周之所不变也。凡四代帝王之所谓郊者，皆以配天；其所谓禘者，皆五年大祭之所及也。应为太祖者，则其庙不毁；不及太祖，虽在禘郊，其庙则毁矣。古者，祖有功而宗有德，诸见祖宗者，其庙皆不毁。”\n子羔问曰：“祭典云：‘虞氏祖颛顼而宗尧；夏后氏亦祖颛顼而宗禹；殷人祖契而宗汤；周人祖文王而宗武王。’此四祖四宗，或乃异代，或其考祖之有功德，其庙可也。若有虞宗尧，夏祖颛顼，皆异代之有功德者也。亦可以存其庙乎？”孔子曰：“善，如汝所问也。如殷周之祖宗，其庙可以不毁。其他祖宗者，功德不殊，虽在殊代，亦可以无疑矣。《诗》云：‘蔽茀甘棠，勿翦勿伐。’邵伯所憩，周人之于邵公也，爱其人，犹敬其所舍之树。况祖宗其功德而可以不尊奉其庙焉？”\n孔子学琴于师襄子。襄子曰：“吾虽以击磬为官，然能于琴。今子于琴已习，可以益矣。”孔子曰：“丘未得其数也。”有间，曰：“已习其数，可以益矣。”孔子曰：“丘未得其志也。”有间，曰：“已习其志，可以益矣。”孔子曰：“丘未得其为人也。”有间，曰。孔子有所缪然思焉，有所睪然高望而远眺，曰：“丘迨得其为人矣。黮而黑，颀然长，旷如望羊，掩有四方，非文王其孰能为此？”师襄子避席叶拱而对曰：“君子圣人也！其传曰：《文王操》。”\n子路鼓琴，孔子闻之，谓冉有曰：“甚矣，由之不才也！夫先王之制音也，奏中声以为节，入于南，不归于北。夫南者、生育之乡，北者、杀伐之城。故君子之音，温柔居中，以养生育之气。忧愁之感，不加于心；暴厉之动，不在于体。夫然者、乃所谓治安之风也。小人之音则不然，亢丽微末，以象杀伐之气；中和之感，不载于心；温和之动，不存于体。夫然者，乃所以为乱之风。昔者，舜弹五絃之琴，造《南风》之诗，其诗曰：‘南风之薰兮，可以解吾民之愠兮；南风之时兮，可以阜吾民之财兮。’唯修此化，故其兴也勃焉。德如泉流，至于今，王公大人述而弗忘。殷纣好为北鄙之声，其废也忽焉，至于今，王公大人举以为诫。夫舜起布衣，积德含和，而终以帝。纣为天子，荒淫暴乱，而终以亡。非各所修之致乎？由，今也匹夫之徒，曾无意于先王之制，而习亡国之声，岂能保其六七尺之体哉？”冉有以告子路。子路惧而自悔，静思不食，以至骨立。夫子曰：“过而能改，其进矣乎！”\n周宾牟贾侍坐于孔子。孔子与之言，及乐，曰：“夫《武》之备戒之以久，何也？”对曰：“病不得其众也。”“咏叹之，淫液之，何也？”对曰：“恐不逮事也。”“发扬蹈厉之已蚤，何也？”对曰：“及时事也。”“《武》坐，致右而轩左，何也？”对曰：“非《武》坐也。”“声淫及商，何也？”对曰：“非《武》音也。”孔子曰：“若非《武》音，则何音也？”对曰：“有司失其传也。”孔子曰：“唯，丘闻诸苌弘，亦若吾子之言是也。若非有司失其传，则武王之志荒矣。”宾牟贾起，免席而请曰：“夫《武》之备戒之以久，则既闻命矣。敢问遟矣而又久立于缀，何也？”子曰：“居，吾语尔。夫乐者，象成者也。揔干而山立，武王之事也。发扬蹈厉，太公之志也。《武》乱皆坐，周、邵之治也。且夫《武》、始成而北出，再成而灭商，三成而南反，四成而南国是疆，五成而分陜，周公左，邵公右，六成而复缀，以崇其天子焉。众夹振之而四伐，所以盛威于中国。分郏而进，所以事蚤济也。久立于缀，所以待诸侯之至也。今汝独未闻牧野之语乎？武王克殷而反商之政。未及下车，则封黄帝之后于葪，封帝尧之后于祝，封帝舜之后于陈；下车，又封夏后氏之后于杞，投殷之后于宋，封王子比干之墓，释箕子之囚，使人行商容之旧，以复其位。庶民弛政。既济河西，马散之华山之阳而弗复乘；牛散之桃林之野而弗复服；车甲则衅之而藏诸府库，以示弗复用；倒载干戈而包之以虎皮；将率之士，使为诸侯；命之曰鞬橐，然后天下知武王之不复用兵也。散军而修郊射，左射以《狸首》，右射以《驺虞》，而贯革之射息也。裨冕搢笏，而虎贲之士脱剑也。郊配后稷，而民知尊父焉。配明堂，而民知孝焉。朝觐，然后诸侯知所以臣。耕籍，然后民知所以敬亲。六者天下之大教也。食三老、五更于太学，天子袒而割牲，执酱而馈，执爵而酳，冕而揔干，所以教诸侯之弟也。如此，则周道四达，礼乐交通。夫《武》之遟久，不亦宜乎？”\n子贡问于孔子曰：“敢问君子玉贵而珉贱，何也？为玉之寡而珉之多欤？”孔子曰：“非为玉之寡故贵之也，珉之多故贱之也，夫昔者君子比德于玉焉：温润而泽，仁也；缜密以栗，智也；廉而不刿，义也；垂之如坠，礼也；叩之，其声清越而长，其终则绌然，乐也；瑕不掩瑜，瑜不掩瑕，忠也；孚尹旁达，信也；气如白虹，天也；精神见于山川，地也；珪璋特达，德也；天下莫不贵者，道也。《诗》云：‘言念君子，温其如玉。’故君子贵之也。”\n孔子曰：“入其国，其教可知也：其为人也，温柔敦厚，《诗》教也；䟽通知远，《书》教也；广博易良，《乐》教也；洁静精微，《易》教也；恭俭庄敬，《礼》教也；属辞比事，《春秋》教也。故《诗》之失愚，《书》之失诬。《乐》之失奢，《易》之失贼，《礼》之失烦，《春秋》之失乱。其为人温柔敦厚而不愚，则深于《诗》者矣；䟽通知远而不诬，则深于《书》者矣；广博易良而不奢，则深于《乐》者矣；洁静精微而不贼，则深于《易》者矣；恭俭庄敬而不烦，则深于《礼》者矣；属辞比事而不乱，则深于《春秋》者也。天有四时，春夏秋冬，风雨霜露，无非教也。地载神气，吐纳雷霆，流形庶物，无非教也。清明在躬，气志如神，有物将至，其兆必先。是故天地之教，与圣人相参。其在《诗》曰：‘嵩高惟岳，峻极于天。惟岳降神，生甫及申。惟申及甫，惟周之翰。四国于蕃，四方于宣。’此文武之德也。矢其文德，协此四国，此文王之德也。凡三代之王，必先其令问。《诗》云：‘明明天子，令问不已。’三代之德也。”\n子张问圣人之所以教。孔子曰：“师乎！吾语汝。圣人明于礼乐，举而措之而已。”子张又问。孔子曰：“师，尔以为必布几、筵，揖让升降，酌、献、酬、酢，然后谓之礼乎？尔以为必行缀兆，执羽籥，作锺鼓，然后谓之乐乎？言而可履，礼也；行而可乐，乐也。圣人力此二者，以躬己南面。是故天下太平，万民顺伏，百官承事，上下有礼也。夫礼之所以兴，众之所以治也；礼之所以废，众之所以乱也。目巧之室，则有隩、阼，席则有上下，车则有左右，行则并随，立则有列序；古之义也。室而无隩、阼，则乱于堂室矣；席而无上下，则乱于席次矣；车而无左右，则乱于车上矣；行而无并随，则乱于阶涂矣；列而无次序，则乱于著矣。昔者，明王圣人，辩贵贱长幼，正男女内外，序亲踈远近，莫敢相踰越者，皆由此涂出也。”\n子路问于孔子曰：“由闻丈夫居世，富贵不能有益于物，处贫贱之地，而不能屈节以求伸，则不足以论乎人之域矣。”孔子曰：“君子之行己，其于必达于己。可以屈则屈，可以伸则伸。故屈节者所以有待，求伸者所以及时。是以虽受屈而不毁其节，志达而不犯于义。”\n孔子在卫，闻齐国田常将欲为乱，而惮鲍晏，因欲移其兵以伐鲁。孔子会诸弟子而告之曰：“鲁、父母之国，不可不救，不忍视其受敌。今吾欲屈节于田常以救鲁，二三子谁为使？”于是子路请往焉，孔子弗许。子张请往，又弗许。子石请往，又弗许。三子退，谓子贡曰：“今夫子欲屈节以救父母之国，吾三人请使而不获往，此则吾子用辩之时也，吾子盍请行焉？”子贡请使，夫子许之。遂如齐，说田常曰：“今子欲收功于鲁，实难。不若移兵于吴，则易。”田常不悦。子贡曰：“夫忧在内者攻强，忧在外者攻弱。吾闻子三封而三不成者，是则大臣不听令。战胜以骄主，破国以尊臣，而子之功不与焉，则交日䟽于主，而与大臣争。如此，则子之位危矣。”田常曰：“善。然兵业已加鲁矣，不可更。如何？”子贡曰：“缓师。吾请救于吴，令救鲁而伐齐。子因以兵迎之。”田常许诺。子贡遂南说吴王曰：“王者不灭国，霸者无强敌；千钧之重，加铢两而移。今以齐国而私千乘之鲁，与吴争强，甚为王患之。且夫救鲁以显名，以抚泗上诸侯，诛暴齐以服晋，利莫大焉。名存亡鲁，实困强齐，智者不疑。”吴王曰：“善。然吴常困越，越王今苦身养士，有报吴之心。子待我伐越，然后乃可。”子贡曰：“越之劲不过鲁，吴之强不过齐。而王置齐而伐越，则齐以私鲁矣。王方以存亡继绝为名，弃强齐而伐小越，非勇也。勇者不避难，仁者不穷约，智者不失时，义者不绝世。今存越，示天下以仁；救鲁伐齐，威加晋国；诸侯必相率而朝吴，霸业盛矣。且王必恶越，臣请见越君，令出兵以从。此则实害越而名从诸侯以伐齐。”吴王悦，乃遣子贡之越。越王郊迎，而自为子贡御，曰：“此蛮夷之国，大夫何足俨然辱而临之？”子贡曰：“今者吾说吴王以救鲁伐齐，其志欲之；而心畏越，曰：‘待我伐越乃可。’此则破越必矣。且无报人之志而令人疑之，拙矣；有报人之意而使人知之，殆矣；事未发而先闻者，危矣。三者举事之患也。”勾践顿首曰：“孤尝不料力而兴吴难，受困会稽，痛于骨髓，日夜焦唇干舌，徒欲与吴王接踵而死，孤之愿也。今大夫幸告以利害。”子贡曰：“吴王为人猛暴，群臣不堪，国家疲弊，百姓怨上，大臣内变，申胥以谏死，大宰嚭用事，此则报吴之时也。王诚能发卒佐之，以邀射其志，而重宝以悦其心，卑辞以尊其礼。则其伐齐必矣，此圣人所谓屈节求其达者也。彼战不胜，王之福矣；若胜，则必以兵临晋。臣还北请见晋君共攻之，其弱吴必矣。锐兵尽于齐，重甲困于晋，而王制其弊焉。”越王顿首许诺。子贡反，五日，越使大夫文种，顿首言于吴王曰：“越悉境内之士三千人以事吴。”吴王告子贡曰：“越王欲身从寡人伐齐，可乎？”子贡曰：“不可。悉人之众，又从其君，非义也。”吴王乃受越王卒，谢留勾践。遂自发国内之兵以伐齐，败之。子贡遂北见晋君，令承其弊。吴、晋遂遇于黄池。越王袭吴之国，吴王归与越战，灭焉。孔子曰：“夫其乱齐存鲁，吾之始愿。若能强晋以弊吴，使吴亡而越霸者，赐之说也。美言伤信，慎言哉！”\n孔子弟子有宓子贱者，仕于鲁，为单父宰，恐鲁君之听谗言，使己不得行其政也。于是辞行，故请君之近史二人，与之俱至官。宓子戒其邑吏，令二史书，方将书，辄掣其肘，书不善，则从而怒之。二史患之，辞请归鲁。宓子曰：“子之书甚不善，子勉而归矣。”二史归报于君曰：“宓子使臣书而掣臣肘，书恶而又怒臣，邑吏皆笑之。此臣所以去之而来也。”鲁君以问孔子，子曰：“宓不齐、君子也。其才任霸王之佐，屈节治单父，将以自试也。意者以此为谏乎？”公寤，太息而叹曰：“此谏寡人之不肖，寡人乱宓子之政而责其善者，数矣。微二吏，寡人无以知其过；微夫子，寡人无以自寤。”遽发所爱之使，告宓子曰：“自今已往，单父非吾有也，从子之制。有便于民者，子决为之，五年一言其要。”宓子敬奉诏，遂得行其政。于是单父治焉。躬敦厚，明亲亲，尚笃敬，施至仁，加恳诚，致忠信，百姓化之。齐人攻鲁，道由单父。单父之老请曰：“麦已熟矣。今齐寇至，不及人人自收其麦，请放民出，皆获傅郭之麦，可以益粮，且不资于寇。”三请而宓子不听。俄而齐寇逮于麦。季孙闻之，怒，使人以让宓子曰：“民寒耕热芸，曾不得食，岂不哀哉？不知犹可，以告者而子不听，非所以为民。”宓子蹙然曰：“今玆无麦，明年可树；若使不耕者获，是使民乐有寇。且得单父一岁之麦，于鲁不加强，丧之不加弱。若使民有自取之心，其创必数世不息。”季孙闻之，𧹞然而愧，曰：“地若可入，吾岂忍见宓子哉！”三年，孔子使巫马期往观政焉。巫马期阴免衣，衣弊裘，入单父界。见夜渔者，得鱼辄舍之。巫马期问焉，曰：“凡渔者为得也，何以得鱼即舍之？”渔者曰：“鱼之大者名为䲖，吾大夫爱之；其小者名鱦，吾大夫欲长之。是以得二者辄舍之。”巫马期返以告孔子曰：“宓子之德至矣，使民闇行若有严刑于旁者。敢问宓子何行而得于是？”孔子曰：“吾尝与之言曰：‘诚于此者刑乎彼。’宓子行此术于单父也。”\n孔子之旧曰原壤，其母死，夫子将助之以木椁。子路曰：“由也昔者闻诸夫子，无友不如己者，过则勿惮改。夫子惮矣。姑已，若何？”孔子曰：“凡民有丧，匍匐救之，况故旧乎？非友也，吾其往。”及为椁，原壤登木，曰：“久矣，予之不讬于音也。”遂歌曰：“狸首之班然，执女手之卷然，夫子为之隐佯不闻以过之。”子路曰：“夫子屈节而极于此，失其与矣。岂未可以已乎？”孔子曰：“吾闻之，亲者不失其为亲也，故者不失其为故也。”\n颜回，鲁人，字子渊。少孔子三十岁，年二十九而发白，三十一，早死。孔子曰：“自吾有回，门人日益。”回以德行著名，孔子称其仁焉。\n闵损，鲁人，字子骞。少孔子五十岁，以德行著名，孔子称其孝焉。\n冉耕，鲁人，字伯牛。以德著名，有恶疾。孔子曰：“命也夫！斯人也而有斯疾，命也夫！”\n冉雍，字仲弓，伯牛之宗族。生于不肖之父，以德行著名。\n宰予，字子我，鲁人。有口才，以言语著名。仕齐，为临蒉大夫，与田常为乱，夷其三族。孔子耻之曰：“不在利病，其在宰予。”\n端木赐，字子贡，卫人。少孔子三十一岁，有口才著名，孔子每诎其辩。家富累千金，常结驷连骑，以造原宪。宪居蒿庐蓬户之中，与之言先王之义，原宪衣弊衣冠，并日蔬食，衎然有自得之志。子贡曰：“甚矣！子如何之病也。”原宪曰：“吾闻无财者谓之贫，学道而不能行者谓之病。吾贫也，非病也。”子贡惭。终身耻其言之过也。子贡好贩，与时转货，历相鲁卫而终齐。\n冉求，字子有，仲弓之宗族。少孔子二十九岁，有才艺，以政事著名。仕为季氏宰，进则理其官职，退则受教圣师，为性多谦退。故子曰：“求也退，故进之。”\n仲由，弁人，字子路，一字季路。少孔子九岁，有勇力才艺，以政事著名。为人果烈而刚直，性鄙而不达于变通，仕卫为大夫，遇蒯与其子辄争国，子路遂死辄难。孔子痛之曰：“自吾有由，而恶言不入于耳。”\n言偃，鲁人，字子游。少孔子三十五岁，时习于《礼》，以文学著名。仕为武城宰，尝从孔子适卫，与将军之子兰相善，使之受学于夫子。\n卜商，卫人，字子夏。少孔子四十四岁，习于《诗》，能通其义，以文学著名。为人性不弘，好论精微，时人无以尚之。尝返卫，见读史志者云：“晋师伐秦，三豕渡河。”子夏曰：“非也，己亥耳。”读史志曰问诸晋史，果曰己亥。于是卫以子夏为圣。孔子卒后，教于西河之上。魏文侯师事之，而谘国政焉。\n颛孙师，陈人，字子张。少孔子四十八岁，为人有容貌资质，宽冲博接，从容自务，居不务立于仁义之行。孔子门人友之而弗敬。\n曾参，南武城人，字子与。少孔子四十六岁，志存孝道，故孔子因之以作《孝经》。齐尝聘，欲以为卿而不就。曰：“吾父母老，食人之禄，则忧人之事。故吾不忍远亲而为人役。”参后母遇之无恩，而供养不衰。及其妻以藜烝不熟，因出之。人曰：“非七出也。”答曰：“藜烝小物耳。吾欲使熟，而不用吾命。况大事乎？”遂出之，终身不娶妻。其子元请焉，告其子曰：“高宗以后妻杀孝己，尹吉甫以后妻放伯奇。吾上不及高宗，中不比吉甫，庸知其得免于非乎？”\n澹台灭明，武城人，字子羽。少孔子四十九岁，有君子之资，孔子尝以容貌望其才，其才不充孔子之望。然其为人公正无私，以取与去就以诺为名。仕鲁为大夫。\n高柴，齐人，高氏之别族，字子羔。少孔子四十岁，长不过六尺，状貌甚恶，为人笃孝而有法正。少居鲁，见知名于孔子之门，仕为武城宰。\n密不齐，鲁人，字子贱。少孔子四十岁，仕为单父宰，有才智，仁爱，百姓不忍欺。孔子美之。\n樊须，鲁人，字子迟。少孔子四十六岁，弱仕于季氏。\n有若，鲁人，字子有。少孔子三十六岁，为人强识，好古道。\n公西赤，鲁人，字子华。少孔子四十二岁，束带立于朝，闲宾主之仪。\n原宪，宋人，字子思。少孔子三十六岁，清净守节，贫而乐道。孔子为鲁司寇，原宪尝为孔子宰。孔子卒后，原宪退隐，居于卫。\n公冶长，鲁人，字子长。为人能忍耻，孔子以女妻之。\n南宫韬，鲁人，字子容。以智自将，世清不废，世浊不污。孔子以兄子妻之。\n公析哀，齐人，字季沉。鄙天下多仕于大夫家者，是故未尝屈节人臣。孔子特叹贵之。\n曾点，曾参父，字子晳。疾时礼教不行，欲修之。孔子善焉，《论语》所谓“浴乎沂，风乎舞雩之下。”\n颜由，颜回父，字季路。孔子始教学于闾里，而受学，少孔子六岁。\n商瞿，鲁人，字子木。少孔子二十九岁，特好《易》，孔子传之，志焉。\n漆雕开，蔡人，字子若。少孔子十一岁，习《尚书》，不乐仕。孔子曰：“子之齿可以仕矣。”时将过，子若报其书曰：“吾斯之未能信。”孔子悦焉。\n公良孺，陈人，字子正。贤而有勇。孔子周行，常以家车五乘从。\n秦商，鲁人，字不慈。少孔子四岁，其父堇父，与孔子父叔梁纥俱以力闻。\n颜刻，鲁人，字子骄。少孔子五十岁，孔子适卫，子骄为仆。卫灵公与夫人南子同车出，而令宦者雍渠参乘，使孔子为次乘，游过市，孔子耻之。颜刻曰：“夫子何耻之？”孔子曰：“《诗》云：‘觏尔新婚，以慰我心。’”乃叹曰：“吾未见好德如好色者也。”\n司马耕，宋人，字子牛。牛为性躁，好言语，见兄桓魋行恶，牛常忧之。\n巫马施，陈人，字子期。少孔子三十岁，孔子将近行，命从者皆持盖。已而果雨，巫马期问曰：“旦无云，既日出，而夫子命持雨具。敢问何以知之？”孔子曰：“昨暮月宿于毕。《诗》不云乎？‘月离于毕，俾滂沱矣。’以此知之。”\n梁鳣，齐人，字叔鱼。少孔子三十九岁，年三十，未有子，欲出其妻。商瞿谓曰：“子未也。昔吾年三十八无子，吾母为吾更取室。夫子使吾之齐，母欲请留吾。夫子曰：‘无忧也。瞿过四十，当有五丈夫。’今果然。吾恐子自晚生耳，未必妻之过。”从之，二年而有子。\n琴牢，卫人，字子开，一字张。与宗鲁友，闻宗鲁死，欲往弔焉。孔子弗许，曰：“非义也。”\n冉孺，鲁人，字子鱼。少孔子五十岁。\n颜幸，鲁人，字子柳。少孔子四十六岁。\n伯虔，字揩。少孔子五十岁。\n公孙龙，卫人，字子石。少孔子五十三岁。\n曹卹，少孔子五十岁。\n陈亢，陈人，字子元，一字子禽。少孔子四十岁。\n叔仲会，鲁人，字子期。少孔子五十岁，与孔璇年相比，每孺子之。执笔记事于夫子，二人迭侍左右。孟武伯见孔子而问曰：“此二孺子之幼也于学，岂能识于壮哉？”孔子曰：“然。少成则若性也，习惯若自然也。”\n秦祖，字子南。\n奚箴，字子楷。\n公祖玆，字子之。\n廉洁，字子曹。\n公西与，字子上。\n宰父黑，字子索。\n公西减，字子尚。\n穰驷赤，字子从。\n冉季，字子产。\n薛邦，字子从。\n石处，字子里。\n悬亶，字子象。\n左郢，字子行。\n狄黑，字哲之。\n商泽，字子秀。\n任不齐，字子选。\n荣祈，字子祺。\n颜哙，字子声。\n原抗，字子借。\n公宾，字子仲。\n秦非，字子之。\n漆雕从，字子文。\n燕伋，字子思。\n公夏守，字子乘。\n勾井疆。\n步叔乘，字子车。\n右作蜀，字子明。\n邽巽，字子歛。\n施之常，字子恒。\n申缋，字子周。\n乐欬，字子声。\n颜之仆，字子叔。\n孔忠，字子蔑。\n漆雕哆，字子歛。\n悬成，字子横。\n颜相，字子襄。\n孔子之先，宋之后也。微子启、帝乙之元子，纣之庶兄。以圻内诸侯，入为王卿士。微、国名，子爵。初，武王克殷，封纣之子武庚于朝歌，使奉汤祀。武王崩，而与管、蔡、霍三叔作难。周公相成王东征之。二年，罪人斯得，乃命微子于殷后，作《微子之命》由之，与国于宋，徙殷之子孙。唯微子先往仕周，故封之贤。其弟曰仲思，名衍，或名泄。嗣微子后，故号微仲。生宋公稽。冑子虽迁爵易位，而班级不及其故者，得以故官为称。故二微虽为宋公，而犹以微之号自终，至于稽乃称公焉。宋公生丁公申。申公生缗公共及襄公熙。熙生弗父何及厉公方祀。方祀以下，世为宋卿。弗父何生送父周。周生世子胜。胜生正考甫。考甫生孔父嘉。五世亲尽，别为公族。故后以孔为氏焉。一曰：孔父者，生时所赐号也，是以子孙遂以氏族。孔父生子木金父。金父生睪夷。睪夷生防叔，避华氏之祸而犇鲁。防叔生伯夏。夏生叔梁纥。曰：“虽有九女，是无子。”其妾生孟皮，孟皮一字伯尼，有足病，于是乃求婚于颜氏。颜氏有三女，其小曰征在。颜父问三女曰：“陬大夫虽父祖为士，然其先圣王之裔。今其人身长十尺，武力绝伦，吾甚贪之，虽年大性严，不足为疑。三子孰能为之妻？”二女莫对。征在进曰：“从父所制，将何问焉？”父曰：“即尔能矣。”遂以妻之。征在既往，庙见，以夫之年大，惧不时有男，而私祷尼丘山以祈焉。生孔子，故名丘字仲尼。孔子三岁而叔梁纥卒，葬于防，至十九，娶于宋之上官氏。生伯鱼。鱼之生也，鲁昭公以鲤鱼赐孔子，荣君之贶。故因以名鲤，而字伯鱼。鱼年五十，先孔子卒。\n齐太史子与适鲁，见孔子。孔子与之言道，子与悦，曰：“吾鄙人也，闻子之名，不覩子之形，久矣！而未知宝贵也。乃今而后知泰山之为高，渊海为大。惜乎夫子之不逢明王，道德不加于民，而将垂宝以贻后世。”遂退而谓南宫敬叔曰：“今孔子先圣之嗣，自弗父何以来，世有德让，天所祚也。成汤以武德王天下，其配在文。殷宗已下，未始有也。孔子生于衰周，先王典籍，错乱无纪；而乃论百家之遗记，考正其义，祖述尧、舜，宪章文、武，删《诗》述《书》，定礼理乐，制作《春秋》，讚赞《易》道，垂训后嗣，以为法式，其文德著矣。然凡所教诲，束修已上，三千馀人。或者天将欲与素王之乎？夫何其盛也。”敬叔曰：“殆如吾子之言。夫物莫能两大。吾闻圣人之后，而非继世之统，其必有兴者焉。今孔子之道至矣，乃将施乎无穷，虽欲辞天之祚，故未得耳。”子贡闻之，以二子告孔子。子曰：“岂若是哉？乱而治之，滞而起之，自吾志。天何与焉！”\n孔子蚤晨作，负手曳杖，逍遥于门而歌曰：“泰山其颓乎！梁木其坏乎！哲人其萎乎！”既歌而入，当户而坐。子贡闻之，曰：“泰山其颓，则吾将安仰？梁木其坏，则吾将安杖？哲人其萎，吾将安放？夫子殆将病也。”遂趋而入。夫子叹而言曰：“赐！汝来何迟。予畴昔梦坐奠于两楹之间，夏后氏殡于东阶之上，则犹在阼也；殷人殡于两楹之间，则与宾主夹之也；周人殡于西阶之上，则犹宾之也。而丘也即殷人，夫明王不兴，则天下其孰能宗余？余殆将死。”遂寝病，七日而终。时年七十二矣。\n哀公诔曰：“昊天不弔，不整遗一老，俾屏余一人以在位。茕茕余在疚，于乎！哀哉！尼父无自律。”子贡曰：“公其不没于鲁乎？夫子有言曰：‘礼失则昏，名失则愆。失志为昏，失所为愆。’生不能用，死而诔之，非礼也；称一人，非名。君两失之也。”\n既卒，门人疑所以服夫子者。子贡曰：“昔夫子丧颜回也，若丧其子而无服。丧子路亦然。今请丧夫子若丧父而无服。”于是弟子皆弔服而加麻。出有所之，则由绖。子夏曰：“入宜绖可也，出则不绖。”子游曰：“吾闻诸夫子，丧朋友，居则绖，出则否；丧所尊，虽绖而出，可也。”\n孔子之丧，公西赤掌殡葬焉。唅以踈米三具，袭衣十有一称，加朝服一，冠章甫之冠，珮象环，径五寸而綨组绶，桐棺四寸，柏棺五寸，饬棺墙，置翣设披，周也；设崇，殷也；绸练设旐，夏也。兼用三王礼，所以尊师，且备古也。\n葬于鲁城北泗水上，藏入地不及泉。而封为偃斧之形，高四尺，树松柏为志焉。弟子皆家于墓，行心丧之礼。既葬，有自燕来观者，舍于子夏氏。子贡谓之曰：“吾亦人之葬圣人，非圣人之葬人。子奚观焉？昔夫子言曰：‘吾见封若夏屋者，见若斧矣。从若斧者也。’马鬣封之谓也。今徒一日三斩板而以封，尚行夫子之志而已。何观乎哉？”\n二三子三年丧毕，或留或去。惟子贡庐于墓六年。自后群弟子及鲁人处墓如家者，百有馀家。因名其居曰“孔里”焉。\n孔子在齐，齐侯出田，招虞人以弓。不进，公使执之。对曰：“昔先君之田也，旃以招大夫，弓以招士，皮冠以招虞人。臣不见皮冠，故不敢进。”乃舍之。孔子闻之，曰：“善哉！守道不如守官，君子韪之。”\n齐国书伐鲁，季康子使冉求率左师御之，樊迟为右。“非不能也，不信乎。请三刻而踰之。”如之，众从之。师入齐军。“齐军遁。”冉有用戈，故能入焉。孔子闻之，曰：“义也。”既战，季孙谓冉有曰：“子之于战，学之乎？性达之乎？”对曰：“学之。”季孙曰：“从事孔子，恶乎学？”冉有曰：“即学之孔子也。夫孔子者大圣，无不该，文武并用兼通。求也适闻其战法，犹未之详也。”季孙悦。樊迟以告孔子，孔子曰：“季孙于是乎可谓悦人之有能矣。”\n南容说、仲孙何忌既除丧，而昭公在外，未之命也。定公即位，乃命之。辞曰：“先臣有遗命焉，曰：夫礼、人之干也，非礼则无以立。嘱家老，使命二臣必事孔子而学礼，以定其位。”公许之。二子学于孔子，孔子曰：“能补过者，君子也。《诗》云：‘君子是则是效。’孟僖子可则傚矣。惩己所病，以诲其嗣。《大雅》所谓‘诒厥孙谋，以燕翼子。’是类也夫！”\n卫孙文子得罪于献公，居戚。公卒，未葬，文子击钟焉。延陵季子适晋，过戚，闻之，曰：“异哉！夫子之在此也，犹燕子巢于幕也，惧犹未也，又何乐焉？君又在殡，可乎？”文子于是终身不听琴瑟。孔子闻之，曰：“季子能以义正人，文子能克己服义，可谓善改矣。”\n孔子览《晋志》，晋赵穿杀灵公，赵盾亡，未及山而还。史书：“赵盾弑君。”盾曰：“不然。”史曰：“子为正卿，亡不出境，返不讨贼，非子而谁？”盾曰：“呜呼！我之怀矣，自诒伊戚，其我之谓乎？”孔子叹曰：“董狐、古之良史也，书法不隐；赵宣子、古之良大夫也。为法受恶；受恶，惜也。越境乃免。”\n郑伐陈，入之，使子产献捷于晋。晋人问陈之罪焉，子产对曰：“陈亡周之大德，豕恃楚众，冯陵弊邑，是以有往年之告。未获命，则又有东门之役。当陈隧者，井堙木刊，敝邑大惧，天诱其衷，启敝邑心，知其罪，授首于我。用敢献功。”晋人曰：“何故侵小？”对曰：“先王之命，惟罪所在，各致其辟。且昔天子一圻，列国一同，自是以衰，周之制也。今大国多数圻矣。若无侵小，何以至焉！”晋人曰：“其辞顺。”孔子闻之，谓子贡曰：“志有之，言以足志，文以足言。不言谁知其志？言之无文，行之不远。晋为伯，郑入陈，非文辞不为功。慎辞哉！”\n楚灵王汰侈，右尹子革侍坐。左史倚相趋而过，王曰：“是良史也，子善视之。是能读《三坟》、《五典》、《八索》、《九丘》。”对曰：“夫良史者，记君之过，扬君之善。而此子以润辞为官，不可为良史。臣又尝问焉，昔周穆王欲肆其心，将过行天下，使皆有车辙马迹焉。祭公谋父作《祈昭》以止王心，王是以获殁于文宫。臣闻其诗焉而弗知。若问远焉，其焉能知？”王曰：“子能乎？”对曰：“能。其诗曰：‘祈昭之愔愔乎，式昭德音，思我王度。式如玉，式如金，刑民之力，而无有醉饱之心。’”灵王揖而入，馈不食，寝不寐。数日，则固不能胜其情，以及其难。孔子读其志，曰：“克己复礼为仁。信善哉！楚灵王若能如是，岂其辱于干溪？子革之非左史，所以风也。称诗以谏，顺哉！”\n叔孙穆子避难奔齐，宿于庚宗之邑。庚宗寡妇通焉，而生牛。穆子反鲁，以牛为内竖，相家。牛谗叔孙二人，杀之。叔孙有病，牛不通其馈，不食而死。牛遂辅叔孙庶子昭而立之。昭子既立，朝其家众曰：“竖牛祸叔孙氏，使乱大从，杀适立庶，又披其邑，以求舍罪。罪莫大焉！必速杀之。”遂杀竖牛。孔子曰：“叔孙昭子之不劳，不可能也。周任有言曰：‘为政者不赏私劳，不罚私怨。’《诗》云：‘有觉德行，四国顺之。’昭子有焉！”\n晋邢侯与雍子争田。叔鱼摄理，罪在雍子。雍子纳其女于叔鱼，叔鱼弊其邢狱。邢侯怒，杀叔鱼与雍子于朝。韩宣子问罪于叔向，叔向曰：“三奸同罪，施生戮死，可也。雍子自知其罪，而赂以置直，鲋也鬻狱。邢侯专杀，其罪一也已。恶而掠美为昏，贪以败官为默，杀人不忌为贼。《夏书》曰：‘昏默贼杀，咎陶之刑也。’请从之。”乃施邢侯，而尸雍子、叔鱼于市。孔子曰：“叔向、古之遗直也。治国制刑，不隐于亲，三数叔鱼之罪，不为末减，曰义，可谓直矣。平丘之会，数其贿也，以宽卫国，晋不为㬥。归鲁季孙，称其诈也。以宽鲁国，晋不为虐。邢侯之狱，言其贪也，以正刑书，晋不为颇。三言而除三恶、加三利，杀亲益荣，由义也夫。”\n郑有乡校，乡校之士，非论执政。鬷明欲毁乡校。子产曰：“何以毁为？夫人朝夕退而游焉，以议执政之善否。其所善者，吾则行之；其所否者，吾则改之。若之何其毁也？我闻忠善以损怨，不闻立威以防怨。防怨，犹防水也。大决所犯，伤人必多，吾弗克救也。不如小决使导之，不如吾所闻而药之。”孔子闻是言也，曰：“吾以是观之，人谓子产不仁，吾不信也。”\n晋平公会诸侯于平丘。齐侯及盟，郑子产争贡赋之所承，曰：“昔日天子班贡，轻重以列，列尊卑而贡，周之制也。卑而贡重者甸服。郑伯南也，而使从公侯之贡，惧弗给也。敢以为请。”自日中诤之，以至于昏。晋人许之，孔子曰：“子产于是行也，是以为国也。《诗》云：‘乐只君子，邦家之基。’子产、君子之于乐者。且曰：合诸侯而艺贡事，礼也。”\n郑子产有疾，谓子太叔曰：“我死，子必为政。唯有德者能以宽服民，其次莫如猛。夫火烈，民望而畏之，故鲜死焉。水濡弱，民狎而翫之，则多死焉。故宽难。”子产卒，子太叔为政。不忍猛、而宽。郑国多掠盗。太叔悔之，曰：“吾早从夫子，必不及此。”孔子闻之，曰：“善哉！政宽则民慢，慢则糺于猛；猛则民残，民残则施之以宽，宽以济猛，猛以济宽，宽猛相济，政是以和。《诗》云：‘民亦劳止，汔可小康。惠此中国，以绥四方。’施之以宽也。‘毋纵诡随，以谨无良。式遏寇虐，惨不畏明。’糺之以猛也。‘柔远能迩，以定我王。’平之以和也。又曰：‘不竞不絿，不刚不柔；布政优优，百禄是遒。’和之至也。”子产之卒也，孔子闻之，出涕，曰：“古之遗爱也。”\n孔子适齐，过泰山之侧，有妇人哭于野者而哀。夫子式而听之，曰：“此哀一似重有忧者。”使子贡往问之。而曰：“舅死于虎，吾夫又死焉，今吾子又死焉！”子贡曰：“何不去乎？”妇人曰：“无苛政。”子贡以告孔子。子曰：“小子识之！苛政猛于暴虎也。”\n晋魏献子为政，分祁氏及羊舌氏之田，以赏诸大夫及其子成，皆以贤举也。又谓贾辛曰：“今汝有力于王室，吾是以举汝。行乎，敬之哉！毋堕乃力。”孔子闻之，曰：“魏子之举也，近不失亲，远不失举，可谓美矣。又闻其命贾辛也，以为忠。《诗》云：‘永言配命，自求多福。’忠也。魏子之举也义，其命也忠，其长有后于晋国乎。”\n赵𥳑子赋晋国一鼓钟，以铸刑鼎，著范宣子所为刑书焉。孔子曰：“晋其亡乎，失其度矣！夫晋国将守唐叔之所受法度，以经纬其民者也。卿大夫以序守之，民是以能遵其道而守其业。贵贱不愆，谓度也。文公是以作执秩之官，为被庐之法，以为盟主。今弃此度也而为刑鼎。民在鼎矣，何以尊贵？何业之守也？贵贱无序，何以为国？且夫宣子之刑，夷之蒐也。晋国乱制，若之何其为法乎？”\n楚昭王有疾，卜曰：“河为祟。”王弗祭。大夫请祭诸郊，王曰：“三代命祀，祭不越望。江、汉、沮、漳，楚之望也。祸福之至，不是过乎？不谷虽不德，河非所获罪也。”遂不祭。孔子曰：“楚昭王知大道矣，其不失国也宜哉！《夏书》曰：‘维彼陶唐，率彼天常，在此冀方。今失其行，乱其纪纲，乃灭而亡。’又曰：‘允出玆在玆，由己率常可矣。’”\n卫孔文子使太叔疾出其妻，而以其女妻之。疾诱其初妻之娣，为之立宫；与文子女，如二妻之礼。文子怒，将攻之。孔子舍璩伯玉之家，文子就而访焉。孔子曰：“簠簋之事，则尝闻学之矣。兵甲之事，未之闻也。”退而命驾而行，曰：“鸟则择木，木岂能择鸟乎？”文子遽自止之，曰：“圉也岂敢度其私哉！亦访卫国之难也。”将止，会季康子问冉求之战，冉求既对之，又曰：“夫子播之百姓，质诸鬼神而无憾，用之则有名。”康子言于哀公，以币迎孔子。曰：“人之于冉求，信之矣，将大用之。”\n齐陈恒弑其君𥳑公。孔子闻之，三日沐浴而适朝，告于哀公曰：“陈恒弑其君，请伐之。”公弗许。三请，公曰：“鲁为齐弱久矣。子之伐也，将若之何？”对曰：“陈恒弑其君，民之不与者半。以鲁之众，加齐之半，可克也。”公曰：“子告季氏。”孔子辞，退而告人曰：“以吾从大夫之后，不敢不告也。”\n子张问曰：“《书》云：‘高宗三年不言，言乃雍。’有诸？”孔子曰：“胡为其不然也！古者天子崩，则世子委政于冢宰三年。成汤既殁，太甲听于伊尹。武王既丧，成王听于周公。其义一也。”\n卫孙桓子侵齐，遇败焉。齐人乘之，新筑大夫仲叔于奚以其众救桓子，桓子乃免。卫人以邑赏仲叔于奚，于奚辞，请曲悬之乐，繁缨以朝。许之，书在三官。子路仕卫，见其政，以访孔子。孔子曰：“惜也！不如多与之邑，唯器与名不可以假人。君之所司也，名以出信，信以守器，器以藏礼，礼以行义，义以生利，利以平民，政之大节也。若以假人，与人政也。政亡则国家从，不可止已。”\n公父文伯之母纺绩不解，文伯谏焉。其母曰：“古者王后亲织玄紞。公侯之夫人，加之纮綖。卿之内子为大带。命妇成祭服。列士之妻，加之以朝服。自庶士已下，各衣其夫。秋而戎事，烝而献功，男女纺绩，愆则有辟。圣王之制也。今我寡也，尔又在位。朝夕恪勤，犹恐亡先人之业，况有怠惰，其何以避辟？”孔子闻之，曰：“弟子志之！季氏之妇，可谓不过矣。”\n樊迟问于孔子曰：“鲍牵事齐君，执政不挠，可谓忠矣，而君刖之。其为至闇乎？”孔子曰：“古之士者，国有道则尽忠以辅之，无道则退身以避之。今鲍庄子食于淫乱之朝，不量主之明暗，以受大刑，是智之不如葵，葵犹能卫其足。”\n季康子欲以一井田出法赋焉，使访孔子。子曰：“丘弗识也。”冉有三发，卒曰：“子为国老，待子而行，若之何子之不言也？”孔子不对，而私于冉有曰：“求！汝来，汝弗闻乎？先王制土，籍田以力，而底其远近；赋里以入，而量其有无；任力以夫，而议其老幼。于是鳏、寡、孤、疾、老者，有军旅之出则征之，无则已。其岁，收田一井，出获秉缶米刍槀，不是过，先王以为之足，君子之行，必度于礼。施取其厚，事举其中，歛从其薄。若是其已丘亦足矣。若不度于礼，而贪冒无厌，则虽赋田，将有不足。且子孙若以行之而取法，则有周公之典在；若欲犯法，则苟行之，又何访焉？”\n子游问于孔子曰：“夫子之极言子产之惠也，可得闻乎？”孔子曰：“谓在爱民而已矣。”子游曰：“爱民谓之德教。何翅施惠哉？”孔子曰：“夫子产者，犹众人之母也。能食之，而不能教也。”子游曰：“其事可言乎？”孔子曰：“子产以所乘之车济冬涉，是爱而无教也。”\n定公问于孔子曰：“二三大夫皆劝寡人，使隆敬于高年，何也？”孔子对曰：“君之及此言也，将天下实赖之。岂唯鲁哉！”公曰：“何也？其义可得闻乎？”孔子曰：“昔者，有虞氏贵德而尚齿，夏后氏贵爵而尚齿，殷人贵富而尚齿，周人贵亲而尚齿。虞、夏、殷、周，天下之上王也，未有遗年者焉，年者贵于天下久矣。次于事亲，是故朝廷同爵而尚齿；七十杖于朝，君问则席；八十则不仕朝，君问则就之，而悌达乎朝廷矣。其行也，肩而不并，不错则随。班白之老，不以其任于路，而悌达乎道路矣。居乡以齿，而老穷不匮，强不犯弱，众不暴寡，而悌达乎州巷矣。古之道，五十不为甸役，颁禽隆之长者，而悌达乎蒐狩矣；军旅五什，同齿则尚齿，而悌达乎军旅矣。夫圣人之教，孝悌发诸朝廷，行于道路，至于州巷，放于蒐狩，循于军旅。则众感以义，死之而弗敢犯。”公曰：“善哉！寡人虽闻之，弗能成。”\n哀公问于孔子曰：“寡人闻东益不祥，信有之乎？”孔子曰：“不祥有五，而东益不与焉。夫损人而自益，身之不祥也；弃老而取幼，家之不祥也；释贤而任不肖，国之不祥也；老者不教，幼者不学，俗之不祥也；圣人伏匿，愚者擅权，天下之不祥也。不祥有五，东益不与焉。”\n孔子适季孙，季孙之宰谒曰：“君使求假于田，将与之乎？”季孙未言。孔子曰：“吾闻之，君取于臣，谓之取；与于臣，谓之赐。臣取于君，谓之假；与于君，谓之献。”季孙色然悟曰：“吾诚未达此义。”遂命其宰曰：“自今已往，君有取，一切不得复言假也。”\n子贡问于孔子曰：“晋文公实召天子，而使诸侯朝焉。夫子作《春秋》，云天王狩于河阳。何也？”孔子曰：“以臣召君，不可以训。亦书其率诸侯事天子而已。”\n孔子在宋，见桓魋自为石椁，三年而不成，工匠皆病。夫子愀然曰：“若是其靡也，死不如速朽之愈也。”冉子仆，曰：“礼，凶事不豫。此何谓也乎？”夫子曰：“既死而议谥，谥定而卜葬，既葬而立庙，皆臣子之事，非所豫属也。况自为之哉？”南宫敬叔以富得罪于定公，犇卫。卫侯请复之，载其宝以朝。夫子闻之，曰：“若是其货也，丧不若速贫之愈也。”子游侍，曰：“敢问何谓如此？”孔子曰：“富而不好礼，殃也。敬叔以富丧矣，而又弗改。吾惧其将有后患也。”敬叔闻之，骤如孔氏，而后循礼施散焉。\n孔子在齐，齐大旱，春饥。景公问于孔子曰：“如之何？”孔子曰：“凶年则乘驽马，力役不兴，驰道不修，祈以币玉，祭事不悬，祀以下牲。此则贤君自贬以救民之礼也。”\n孔子适季氏，康子昼居内寝。孔子问其所疾，康子出见之。言终，孔子退。子贡问曰：“季孙不疾，而问诸疾，礼与？”孔子曰：“夫礼，君子不有大故，则不宿于外；非致齐也，非疾也，则不昼处于内。是故夜居于外，虽弔之可也；昼居于内，虽问其疾可也。”\n孔子为大司寇。国厩焚，子退朝，而之火所。乡人有自为火来者，则拜之，士一，大夫再。子贡曰：“敢问何也？”孔子曰：“其来者，亦相弔之道也。吾为有司，故拜之。”\n子贡问曰：“管仲失于奢，晏子失于俭。与其俱失也，二者孰贤？”孔子曰：“管仲镂簋而朱纮，旅树而反坫，山节藻棁，贤大夫也，而难为上。晏平仲祀其先祖，而豚肩不揜豆，一狐裘三十年，贤大夫也，而难为下。君子上不僭下，下不偪上。”\n冉求曰：“臧文仲知鲁国之政，立言垂法，于今不可亡，可谓知礼者矣。”孔子曰：“昔臧文仲安知礼？夏父弗忌逆祀，而不止也，燔柴于灶以祀焉。夫灶者，老妇之所祭也。盛于甕，尊于瓶，非所祭也。故曰：礼也者，犹体也。体不备，谓之不成人。设之不当，犹不备也。”\n子路问于孔子曰：“臧武仲率师，与邾人战于狐鲐，遇败焉，师人多丧而无罚。古之道然与？”孔子曰：“凡谋人之军，师败则死之；谋人之国邑，危则亡之。古之道也，其君在焉者，有诏则无讨。”\n晋将伐宋，使人觇之。宋阳门之介夫死，司城子罕哭之哀。觇者反，言于晋侯曰：“阳门之介夫死，而子罕哭之哀。民咸悦。宋殆未可伐也。”孔子闻之，曰：“善哉！觇国乎！《诗》云：‘凡民有丧，匍匐救之。’子罕有焉。虽非晋国，天下其孰能当之？是以周任有言曰：‘民悦其爱者，弗可敌也。’”\n楚伐吴，工尹商阳与陈弃疾追吴师。及之，弃疾曰：“王事也，子手弓而可。”商阳手弓。弃疾曰：“子射诸。”射之，毙一人，韔其弓。又及，弃疾谓之，又毙二人。每毙一人，辄掩其目，止其御，曰：“吾朝不坐，燕不与，杀三人亦足以反命矣。”孔子闻之，曰：“杀人之中，又有礼焉！”子路怫然进曰：“人臣之节，当君大事，唯力所及，死而后已。夫子何善此？”子曰：“然。如汝言也，吾取其有不忍杀人之心而已。”\n孔子在卫，司徒敬之卒，夫子弔焉。主人不哀，夫子哭不尽声而退。蘧伯玉请曰：“卫鄙俗，不习丧礼。烦吾子辱相焉。”孔子许之。掘中霤而浴，毁灶而缀足，袭于床；及葬，毁宗而躐行；出于大门，及墓，男子西面，妇人东面，既封而归，殷道也。孔子行之。子游问曰：“君子行礼，不求变俗，夫子变之矣。”孔子曰：“非此之谓也。丧事则从其质而矣。”\n宣公八年，六月辛巳，有事于太庙，而东门襄仲卒，壬午犹绎。子由见其故，以问孔子曰：“礼与？”孔子曰：“非礼也。卿卒不绎。”\n季桓子丧康子，练而无衰。子游问于孔子曰：“既服练服，可以除衰乎？”孔子曰：“无衰衣者不以见宾，何以除焉！”\n邾人以同母异父之昆弟死，将为之服，因颜克而问礼于孔子。子曰：“继父同居者，则异父昆弟从为之服；不同居，继父且犹不服，况其子乎？”\n齐师侵鲁，公叔务人遇人入保，负杖而息。务人泣曰：“使之虽病，任之虽重，君子弗能谋，士弗能死，不可也。我则既言之矣，敢不勉乎？”与其邻嬖童汪锜乘往，犇敌死焉。皆殡。鲁人欲勿殇童汪锜，问于孔子。子曰：“能执干戈以卫社稷，可无殇乎？”\n鲁昭公夫人吴孟子卒，不赴于诸侯。孔子既致仕，而往弔焉。适于季氏，季氏不绖，孔子投绖而不拜。子游问曰：“礼与？”孔子曰：“主人未成服，则弔者不绖焉，礼也。”\n公父穆伯之丧，敬姜昼哭；文伯之丧，昼夜哭。孔子曰：“季氏之妇，可谓知礼矣！爱而无私，上下有章。”\n南宫縚之妻，孔子之兄女，丧其姑，夫子诲之髽，曰：“尔毋从从尔，毋扈扈尔。”盖榛以为笄，长尺，而总八寸。\n子张有父之丧，公明仪相焉。问启颡于孔子，孔子曰：“拜而后启颡，颓乎其顺也；启颡而后拜，颀乎其至也。三年之丧，吾从其至者。”\n孔子在卫，卫之人有送葬者，而夫子观之，曰：“善哉，为丧乎！足以为法也。小子识之。”子贡问曰：“夫子何善尔也？”曰：“其往也如慕，其返也如疑。”子贡曰：“岂若速返而虞哉？”子曰：“此情之至者也。小子识之！我未之能也。”\n卞人有母死而孺子之泣者。孔子曰：“哀则哀矣，而难继也。夫礼、为可传也，为可继也。故哭踊有节，而变除有期。”\n孟献子禫，悬而不乐，可御而不处内。子游问于孔子曰：“若是则过礼也？”孔子曰：“献子可谓加于人一等矣。”\n鲁人有朝祥而暮歌者，子路笑之。孔子曰：“由！尔责于人终无已夫？三年之丧，亦已久矣夫。”子路出。孔子曰：“又多乎哉！踰月则其善也。”\n子路问于孔子曰：“伤哉，贫也！生而无以供养，死则无以为礼也？”孔子曰：“啜菽饮水，尽其欢心，斯谓之孝。歛手足形，旋葬而无椁，称其财，斯谓之礼，贫何伤乎？”\n吴延陵季子聘于上国，适齐。于其返也，其长子死于嬴、博之间。孔子闻之，曰：“延陵季子、吴之习于礼者也。往而观其葬焉。”其歛以时服而已，其圹揜坎，深不至于泉，其葬无明器之赠。既葬，其封广轮揜坎，其高可肘隐也。既封，则季子左袒，右还其封，且号者三，曰：“骨肉归于土，命也。若魂气则无所不之，无所不之而遂行。”孔子曰：“延陵季子之于礼，其合矣。”\n子游问丧之具，孔子曰：“称家之有亡焉。”子游曰：“有亡恶乎齐？”孔子曰：“有也，则无过礼；苟亡矣，则歛手足形。还葬，悬棺而封。人岂有非之者哉？故夫丧亡，与其哀不足而礼有馀也，不若礼不足而哀有馀也。祭礼，与其敬不足而礼有馀也，不若礼不足而敬有馀也。”\n伯高死于卫，赴于孔子。子曰：“吾恶乎哭诸？兄弟、吾哭诸庙；父之友、吾哭诸庙门之外；师、吾哭诸寝；朋友、吾哭诸寝门之外；所知、吾哭诸野，今于野则已踈，于寝则已重。夫由赐也而见我，吾哭于赐氏。”遂命子贡为之主，曰：“为尔哭也来者，汝拜之。知伯高而来者，汝勿拜。”既哭，使子张往弔焉。未至，冉求在卫，摄束帛乘马而以将之。孔子闻之，曰：“异哉！徒使我不成礼于伯高者，是冉求也。”\n子路有姊之丧，可以除之矣，而弗除。孔子曰：“何不除也？”子路曰：“吾寡兄弟，而弗忍也。”孔子曰：“行道之人皆弗忍。先王制礼，过之者俯而就之，不至者企而望之。”子路闻之，遂除之。\n伯鱼之丧母也，期而犹哭。夫子闻之，曰：“谁也？”门人曰：“鲤也。”孔子曰：“嘻！其甚也，非礼也！”伯鱼闻之，遂除之。\n卫公使其大夫求婚于季氏。桓子问礼于孔子，子曰：“同姓为宗，有合族之义。故系之以姓而弗别，啜之以食而弗殊。虽百世，婚姻不得通，周道然也。”桓子曰：“鲁卫之先，虽寡兄弟，今已绝远矣。可乎？”孔子曰：“固非礼也。夫上祖祢，以尊尊之；下治子孙，以亲亲之；旁治昆弟，所以敦睦也。此先王不易之教也。”\n有若问于孔子曰：“国君之于同姓，如之何？”孔子曰：“皆有宗道焉。故虽国君之尊，犹百世不废其亲，所以崇爱也。虽于族人之亲，而不敢戚君，所以谦也。”\n子夏问于孔子曰：“居父母之仇如之何？”孔子曰：“寝苫枕干，不仕，弗与共天下也。遇于朝市，不返兵而斗。”曰：“请问居昆弟之仇如之何？”孔子曰：“仕弗与同国，衔君命而使，虽遇之不斗。”曰：“请问从父、昆弟之仇如之何？”曰：“不为魁，主人能报之，则执兵而陪其后。”\n子夏问：“三年之丧既卒哭，金革之事无避，礼与？初有司为之乎？”孔子曰：“夏后氏之丧三年，既殡而致事；殷人既葬而致事；周人既卒哭而致事。《记》曰：君子不夺人之亲，亦不夺故也。”子夏曰：“金革之事无避者，非与？”孔子曰：“吾闻诸老聃曰：鲁公伯禽、有为为之也。今以三年之丧从利者，吾弗知也。”\n子夏问于孔子曰：“《记》云：周公相成王，教之以世子之礼。有诸？”孔子曰：“昔者成王嗣立，幼未能莅阼。周公摄政而治，抗世子之法于伯禽，欲王之知父子、君臣之道，所以善成王也。夫知为人子者，然后可以为人父；知为人臣者，然后可以为人君；知事人者，然后可以使人。是故抗世子法伯禽，使成王知父子、君臣、长幼之义焉。凡君之于世子，亲则父也，尊则君也。有父之亲，有君之尊，然后兼天下而有之，不可不慎也。行一物而善者，唯世子齿于学之谓也。世子齿于学，则国人观之，曰：‘此将君我，而与我齿让，何也？’曰：‘有父在，则礼然。’然而众知父子之道矣。其二曰：‘此将君我，而与我齿让，何也？’曰：‘有君在，则礼然。’然而众知君臣之义矣。其三曰：‘此将君我，而与我齿让，何也？’曰：‘长长也，则礼然。’然而众知长幼之节矣。故父在斯为子，君在则为臣。居子与臣之位，所以尊君而亲亲也。在学，学之为父子焉，学之为君臣焉，学之为长幼焉。父子、君臣、长幼之道得，而后国治。语曰：‘乐正司业，父师司成，一有元良，万国以贞。’世子之谓也。闻之曰：为人臣者曰：杀其身有益于君，则为之。况于其身以善其君乎？周公优为之。”\n子夏问于孔子曰：“居君之母与妻之丧，如之何？”孔子曰：“居处、言语、饮食衎尔，于丧所则称其服而已。”“敢问伯母之丧如之何？”孔子曰：“伯母叔母䟽衰期，而踊不绝地；姑、姊妹之大功，踊绝于地。若知此者，由文矣哉！”\n子夏问于夫子曰：“凡丧，小功已上，虞祔练祥之祭，皆沐浴，于三年之丧，子则尽其情矣。”孔子曰：“岂徒祭而已哉！三年之丧，身有疡则浴，首有疮则沐，病则饮酒食肉。毁瘠而为病，君子不为也。毁则死者，君子为之，且祭之沐浴，为齐洁也，非为饰也。”\n子夏问于孔子曰：“客至，无所舍，而夫子曰：‘生于我乎馆。’客死，无所殡，夫子曰：‘死于我乎殡。’敢问礼与？仁者之心与？”孔子曰：“吾闻诸老聃曰：‘馆人，使若有之，恶有有之而不得殡乎？’夫仁者、制礼者也，故礼者不可不省也。礼不同不异，不丰不杀，称其义以为之宜。故曰：‘我战则克，祭则受福。’盖得其道矣。”\n孔子食于季氏。食祭，主人不辞，不食，客不饮，而餐。子夏问曰：“礼与？”孔子曰：“非礼也，从主人也。吾食于少施氏而饱，少施氏食我以礼，吾食祭，作而辞曰：‘䟽食不足祭也。’吾餐，而作辞曰：‘䟽食，不敢以伤吾子之性’。主人不以礼，客不敢尽礼；主人尽礼，则客不敢不尽礼也。”\n子夏问曰：“官于大夫，既外于公，而反为之服，礼与？”孔子曰：“管仲遇盗，取二人焉，上之为臣，曰：‘所以游辟者，可人也。’公许。管仲卒，桓公使为之服。官于大夫者为之服也，自管仲始也，有君命焉！”\n子贡问居父母丧，孔子曰：“敬为上，哀次之，瘠为下，颜色称情，戚容称服。”曰：“请问居兄弟之丧？”孔子曰：“兄弟之丧，则存乎书䇲矣。”\n子贡问于孔子曰：“殷人既定而弔于圹，周人反哭而弔于家，如之何？”孔子曰：“反哭之弔也，丧之至也，反而亡矣，失之矣。于斯为甚，故弔之。死、人卒事也，殷以悫，吾从周。殷人既练之明日而祔于祖，周人既卒哭之明日而祔于祖。祔、祭神之始事也。周以戚，吾从殷。”\n子贡问曰：“闻诸晏子，少连大连善居丧，其有异称乎？”孔子曰：“父母之丧，三日不怠，三月不解，期悲哀，三年忧，东夷之子，达于礼者也。”\n子游问曰：“诸侯之世子，丧慈母如母，礼与？”孔子曰：“非礼也。古者男子外有傅父，内有慈母，君命所使教子者也。何服之有？昔鲁孝公少丧其母，其慈母良。及其死也，公弗忍，欲丧之，有司曰：‘礼，国君慈母无服。今也君为之服，是逆古之礼而乱国法也。若终行之，则有司将书之，以示后世，无乃不可乎？’公曰：‘古者天子丧慈母，练冠以燕居。’遂练冠以丧慈母。丧慈母如母，始则鲁孝公之为也。”\n孔子适卫，遇旧馆人之丧，入而哭之哀。出，使子贡脱骖以赠之。子贡曰：“于所识之丧，不能有所赠。赠于旧馆，不已多乎？”孔子曰：“吾向入哭之，遇一哀而出涕，吾恶夫涕而无以将之。小子行焉。”\n子路问于孔子曰：“鲁大夫练而杖，礼与？”孔子曰：“吾不知也。”子路出，谓子贡曰：“吾以为夫子无所不知，夫子亦徒有所不知也？”子贡曰：“子所问何哉？”子路曰：“由问鲁大夫练而杖，礼邪？夫子曰：‘吾不知也。’”子贡曰：“止，吾将为子问之。”遂趋而进，曰：“练而杖，礼与？”孔子曰：“非礼也。”子贡出，谓子路曰：“子谓夫子而弗知之乎？夫子徒无所不知也。子问非也。礼，居是邦，则不非其大夫。”\n叔孙武叔之母死，既小歛，举尸者出户。武孙从之，出户，乃袒，且投其冠而括发。子路叹之。孔子曰：“是礼也。”子路问曰：“将小歛，则变服。今乃出户，而夫子以为知礼，何也？”孔子曰：“汝问非也。君子不举人以质事。”\n齐晏桓子卒。平仲麤衰斩，苴绖带，杖，以菅屦，食粥，居傍庐，寝苫枕草。其老曰：“非大夫丧父之礼也。”晏子曰：“唯卿为大夫。”曾子以问孔子。孔子曰：“晏平仲可谓能远害矣。不以己之是駮人之非，愻辞以避咎，义也夫！”\n季平子卒，将以君之璵璠歛，赠以珠玉。孔子初为中都宰，闻之，历级而救焉，曰：“送而以宝玉，是犹曝尸于中原也。其示民以奸利之端，而有害于死者，安用之？且孝子不顺情以危亲，忠臣不兆奸以陷君。”乃止。\n孔子之弟子琴张，与宗鲁友。卫齐豹见宗鲁于公子孟絷，孟絷以为参乘焉。及齐豹将煞孟絷，告宗鲁使行。宗鲁曰：“吾由子而事之，今闻难而逃，是僭子也。子行事乎？吾将死以事周子，而归死于公孟，可也。”齐氏用戈击公孟，宗鲁以背蔽之，断肱，中公孟，宗鲁皆死。琴张闻宗鲁死，将往弔之，孔子曰：“齐豹之盗，孟絷之贼也。汝何弔焉？君子不食奸，不受乱，不为利病于回，不以回事人，不盖非义，不犯非礼。汝何弔焉？”琴张乃止。\n郕人子蒲卒，哭者呼灭。子游曰：“若哭其野，孔子恶野哭者。”哭者闻之，遂改之。\n公父文伯卒，其妻妾皆行哭失声。敬姜戒之曰：“吾闻好外者，士死之；好内者，女死之。今吾子早夭，吾恶其以好内闻也。二三妇人之欲供先祀者，请无瘠色，无挥涕，无拊膺，无哀容，无加服，有降服，从礼而静，是昭吾子也。”孔子闻之，曰：“女智无若妇，男智莫若夫。公文氏之妇，智矣。剖情损礼，欲以明其子之令德也。”\n子路与子羔仕于卫，卫有蒯聩之难。孔子在鲁，闻之，曰：“柴也其来，由也死矣。”既而卫使至，曰：“子路死焉。”夫子哭之于中庭。有人弔者，而夫子拜之。已哭，进使者而问故。使者曰：“醢之矣。”遂令左右皆覆醢，曰：“吾何忍食此！”\n季桓子死，鲁大夫朝服而弔。子游问于孔子曰：“礼乎？”夫子不答。他日，又问，夫子曰：“始死则矣羔裘玄冠者，易之而已，汝何疑焉？”\n子睪问于孔子曰：“始死之设重也，何为？”孔子曰：“重、主道也。殷主缀重焉，周人彻重焉。”“请问丧朝？”子曰：“丧之朝也，顺死者之孝心，故至于祖考庙而后行。殷朝而后殡于祖，周朝而后遂葬。”\n孔子之守狗死。谓子贡曰：“路马死则藏之以帷，狗则藏之以盖。汝往埋之。吾闻弊帷不弃，为埋马也；弊盖不弃，为埋狗也。今吾贫无盖，于其封也，与之席，无使其首陷于土焉。”\n公西赤问于孔子曰：“大夫以罪免卒，其葬也，如之何？”孔子曰：“大夫废其事，终身不仕，死则葬之以士礼。老而致事者，死则从其列。”\n公仪仲子嫡子死，而立其弟。檀弓谓子服伯子曰：“何居？我未之前闻也。”子服伯子曰：“仲子亦犹行古人之道也。昔者文王舍伯邑考而立武王，微子舍其孙腯立其弟衍。”子游以问诸孔子。子曰：“否。周制立孙。”\n孔子之母既丧，将合葬焉。曰：“古者不祔葬，为不忍先死者之复见也。《诗》云：‘死则同穴。’自周公已来，祔葬矣。故卫人之祔也，离之，有以间焉。鲁人之祔也，合之，美夫！吾从鲁。”遂合葬于防。曰：“吾闻之，古者墓而不坟。今丘也，东西南北之人也，不可以弗识也。吾见封之若堂者矣，又见若坊者矣，又见若覆夏屋者矣，又见若斧形者矣。吾从斧者焉。”于是封之崇四尺。孔子先反虞，门人后，雨甚至；墓崩，修之。而孔子问焉，曰：“尔来何迟？”对曰：“防墓崩。”孔子不应。三云，孔子泫然而流涕，曰：“吾闻之，古不修墓。”及二十五月而祥，五日而弹琴不成声，十日过禫，而成笙歌。\n孔子有母之丧，既练，阳虎弔焉。私于孔子曰：“今季氏将大飨境内之士，子闻诸？”孔子曰：“丘弗闻也。若闻之，虽在衰绖，亦欲与往。”阳虎曰：“子谓不然乎？季氏飨士，不及子也。”阳虎出。曾参问曰：“语之何谓也？”孔子曰：“己则丧服，犹应其言，示所以不非也。”\n颜回死，鲁定公弔焉，使人访于孔子。孔子对曰：“凡在封内，皆臣子也。礼：君弔其臣，升自东阶，向尸而哭，其恩赐之施，不有笇也。”\n原思言于曾子曰：“夏后氏之送葬也，用明器，示民无知也。殷人用祭器，示民有知也。周人兼而用之，示民疑也。”曾子曰：“其不然矣。夫以明器、鬼器也；祭器、人器也。古之人胡为而死其亲也？”子游问于孔子，子曰：“之死而致死乎？不仁，不可为也；之死而致生乎？不智，不可为也。凡为明器者，知丧道矣，备物而不可用也。是故竹不成用而瓦不成膝，琴瑟张而不平，笙竽备而不和，有钟磬而无簨𧇽，其曰明器，神明之也，哀哉！死者而用生者之器也，不殆于用殉也？”\n子游问于孔子曰：“葬者涂车刍灵，自古有之。然今人或有偶，是无益于丧？”孔子曰：“为刍灵者善矣。为偶者不仁，不殆于用人乎？”\n颜渊之丧既祥，颜路馈祥肉于孔子，孔子自出而受之。入，弹琴以散情，而后乃食之。\n孔子尝，奉荐而进，其亲也悫，其行也趋趋以数。已祭，子贡问曰：“夫子之言祭也，济济漆漆焉。今夫子之祭，无济济漆漆，何也？”孔子曰：“济济漆漆者，容也，远也；漆漆者，以自反也。容以远，若容以自反也，夫何神明之及交？必如此，则何济济漆漆之有？反馈乐成，进则燕俎，序其礼乐，备其百官，于是君子致其济济漆漆焉！夫言岂一端而已哉？亦各有所当。”\n子路为季氏宰。季氏祭，逮昏而奠，终日不足，继之以烛。虽有强力之容，肃敬之心，皆倦怠矣。有司跛倚以临事，其为不敬也大矣。他日祭，子路与焉。室事交于户，堂事当于阶，质明而始行事，晏朝而彻。孔子闻之，曰：“以此观之，孰为由也而不知礼！”\n卫庄公之反国，改旧制，变宗庙，易朝市。高子皋问于孔子曰：“周礼绎祭于祊，祊在庙门之西，前朝而后市。今卫君欲其事事一更之，如之何？”孔子曰：“绎之于库门内，祊之于东市，朝于西方，失之矣。”\n季桓子将祭，齐三日，而二日钟鼓之音不绝。冉有问于孔子。子曰：“孝子之祭也，散斋七日，慎思其事，三日致斋而一用之，犹恐其不敬也，而二日伐鼓何居焉？”\n公父文伯之母，季康子之从祖母。康子往焉，侧门而与之言，内皆不踰阀。文伯祭其祖悼子，康子与焉，进俎而不受，彻俎而不与燕。宗老不具则不绎；绎不尽饫则退。孔子闻之，曰：“男女之别，礼之大经。公父氏之妇，动中德趣，度于礼矣。”\n季康子朝服以缟，曾子问于孔子曰：“礼乎？”孔子曰：“诸侯皮弁以告朔，然后服之以视朝，若此礼者也。”\n", "para_ids": [1906, 1907, 1908, 1909, 1910, 1911, 1912, 1913, 1914, 1915, 1916, 1917, 1918, 1919, 1920, 1921, 1922, 1923, 1924, 1925, 1926, 1927, 1928, 1929, 1930, 1931, 1932, 1933, 1934, 1935, 1936, 1937, 1938, 1939, 1940, 1941, 1942, 1943, 1944, 1945, 1946, 1947, 1948, 1949, 1950, 1951, 1952, 1953, 1954, 1955, 1956, 1957, 1958, 1959, 1960, 1961, 1962, 1963, 1964, 1965, 1966, 1967, 1968, 1969, 1970, 1971, 1972, 1973, 1974, 1975, 1976, 1977, 1978, 1979, 1980, 1981, 1982, 1983, 1984, 1985, 1986, 1987, 1988, 1989, 1990, 1991, 1992, 1993, 1994, 1995, 1996, 1997, 1998, 1999, 2000, 2001, 2002, 2003, 2004, 2005, 2006, 2007, 2008, 2009, 2010, 2011, 2012, 2013, 2014, 2015, 2016, 2017, 2018, 2019, 2020, 2021, 2022, 2023, 2024, 2025, 2026, 2027, 2028, 2029, 2030, 2031, 2032, 2033, 2034, 2035, 2036, 2037, 2038, 2039, 2040, 2041, 2042, 2043, 2044, 2045, 2046, 2047, 2048, 2049, 2050, 2051, 2052, 2053, 2054, 2055, 2056, 2057, 2058, 2059, 2060, 2061, 2062, 2063, 2064, 2065, 2066, 2067, 2068, 2069, 2070, 2071, 2072, 2073, 2074, 2075, 2076, 2077, 2078, 2079, 2080, 2081, 2082, 2083, 2084, 2085, 2086, 2087, 2088, 2089, 2090, 2091, 2092, 2093, 2094, 2095, 2096, 2097, 2098, 2099, 2100, 2101, 2102, 2103, 2104, 2105, 2106, 2107, 2108, 2109, 2110, 2111, 2112, 2113, 2114, 2115, 2116, 2117, 2118, 2119, 2120, 2121, 2122, 2123, 2124, 2125, 2126, 2127, 2128, 2129, 2130, 2131, 2132, 2133, 2134, 2135, 2136, 2137, 2138, 2139, 2140, 2141, 2142, 2143, 2144, 2145, 2146, 2147, 2148, 2149, 2150, 2151, 2152, 2153, 2154, 2155, 2156, 2157, 2158, 2159, 2160, 2161, 2162, 2163, 2164, 2165, 2166, 2167, 2168, 2169, 2170, 2171, 2172, 2173, 2174, 2175, 2176, 2177, 2178, 2179, 2180, 2181, 2182, 2183, 2184, 2185, 2186, 2187, 2188, 2189, 2190, 2191, 2192, 2193, 2194, 2195, 2196, 2197, 2198, 2199, 2200, 2201, 2202, 2203, 2204, 2205, 2206, 2207, 2208, 2209, 2210, 2211, 2212, 2213, 2214, 2215, 2216, 2217, 2218, 2219, 2220, 2221, 2222, 2223, 2224, 2225, 2226, 2227, 2228, 2229, 2230, 2231, 2232, 2233, 2234, 2235, 2236, 2237, 2238, 2239, 2240, 2241, 2242, 2243, 2244, 2245, 2246, 2247, 2248, 2249, 2250, 2251, 2252, 2253, 2254, 2255, 2256, 2257, 2258, 2259, 2260, 2261, 2262, 2263, 2264, 2265, 2266, 2267, 2268, 2269, 2270, 2271, 2272, 2273, 2274, 2275, 2276, 2277, 2278, 2279, 2280, 2281, 2282, 2283, 2284, 2285, 2286, 2287, 2288, 2289, 2290, 2291, 2292, 2293, 2294, 2295, 2296, 2297, 2298, 2299, 2300, 2301, 2302, 2303, 2304, 2305, 2306, 2307, 2308, 2309, 2310, 2311, 2312, 2313, 2314, 2315, 2316, 2317, 2318, 2319, 2320, 2321, 2322, 2323, 2324, 2325, 2326, 2327, 2328, 2329, 2330, 2331, 2332, 2333, 2334, 2335, 2336, 2337, 2338, 2339, 2340, 2341, 2342, 2343, 2344, 2345, 2346, 2347, 2348, 2349, 2350, 2351, 2352, 2353]}
{"uid": 19, "level": "h1", "h1": "《孔丛子》", "h2": "《嘉言》第一", "h3": "1．1", "text": "夫子适周，见苌弘，言终，退。苌弘语刘文公，曰：“吾观孔仲尼有圣人之表。河目而隆颡，黄帝之形貌也。修肱而龟背，长九尺有六寸，成汤之容体也。然言称先王，躬履廉让，洽闻强记，博物不穷，抑亦圣人之兴者乎？”刘子曰：“方今周室衰微而诸侯力争，孔丘布衣，圣将安施？”苌弘曰：“尧舜文武之道、或弛而坠，礼乐崩丧，其亦正其统纪而已矣。”既而夫子闻之，曰：“吾岂敢哉！亦好礼乐者也。”\n子张曰：“女子必渐乎二十而后嫁，何也？”孔子曰：“十五许嫁而后从夫，是阳动而阴应，男唱而女随之义也。以为纺绩组紃织纴者，女子之所有事也，黼黻文章之美，妇人之所有大功也。必十五以往，渐乎二十，然后可以通乎此事。通乎此事，然后乃能上以孝于舅姑，下以事夫养子也。”\n宰我使于齐而反，见夫子，曰：“梁丘据遇虺毒，三旬而后瘳。朝齐君，会大夫，众宾而庆焉。弟子与在宾列。大夫众宾并复献攻疗之方。弟子谓之曰：‘夫所以献方，将为病也。今梁丘子已瘳矣，而诸夫子乃复献方，方将安施？意欲梁丘大夫复有虺害当用之乎？’众坐默然无辞。弟子此言何如？”夫子曰：“汝说非也。夫三折肱为良医。梁丘子遇虺毒而获瘳，诸有与之同疾者必问所以已之之方焉。众人为此故，各言其方，欲售之以已人之疾也。凡言其方者，称其良也。且以参据所以已之之方优劣耳。”\n齐东郭亥欲攻田氏，执贽见夫子而访焉。夫子曰：“子为义也，丘不足与计事。”揖子贡使答之。子贡谓之曰：“今子、士也，位卑而图大。位卑则人不附也，图大则人惮之，殆非子之任也。盍姑已乎。夫以一缕之任系千钧之重，上悬之于无极之高，下垂之于不测之深。旁人皆哀其绝，而造之者不知其危，子之谓乎。马方骇鼓而惊之，系方绝重而填之。马奔车覆，六辔不禁；系绝于高，坠入于深，其危必矣。”东郭亥色战而跪，曰：“吾已矣。愿子无言。”既而夫子告子贡，曰：“东郭亥欲为义者也。子亦告之以难易则可矣。奚至惧之哉。”\n宰我问：“君子尚辞乎？”孔子曰：“君子以理为尚，博而不要，非所察也；繁辞富说，非所听也。唯知者不失理。”孔子曰：“吾于予，取其言之近类也；于赐，取其言之切事也。近类则足以谕之，切事则足以惧之。”\n子张问曰：“圣人受命，必受诸天，而《书》云‘受终于文祖’，何也？”孔子曰：“受命于天者、汤武是也，受命于人者、舜禹是也。夫不读《诗》、《书》、《易》、《春秋》，则不知圣人之心，又无以别尧舜之禅、汤武之伐也。”\n子张问曰：“礼、丈夫三十而室。昔者，舜三十征庸，而《书》云：‘有鳏在下曰虞舜’，何谓也？曩者、师闻诸夫子曰：‘圣人在上，君子在位，则内无怨女，外无旷夫。’尧为天子而有鳏在下，何也？”孔子曰：“夫男子二十而冠，冠而后娶，古今通义也。舜父顽母嚚，莫能图室家之端焉。故逮三十而谓之鳏也。《诗》云：‘娶妻如之何？必告父母。’父母在，则宜图婚。若已殁，则己之娶，必告其庙。今舜之鳏，乃父母之顽嚚也，虽尧为天子，其如舜何？”\n子夏问《书》大义。子曰：“吾于《帝典》见尧舜之圣焉；于《大禹》、《皋陶谟》、《益稷》见禹、稷、皋陶之忠勤功勋焉；于《洛诰》见周公之德焉。故《帝典》可以观美，《大禹谟》、《禹贡》可以观事，《皋陶谟》、《益稷》可以观政，《洪范》可以观度，《秦誓》可以观议，《五诰》可以观仁，《甫刑》可以观诫。通斯七者，则《书》之大义举矣。”\n孔子曰：“《书》之于事也、远而不阔，近而不迫；志尽而不怨，辞顺而不谄。吾于《高宗肜日》见德有报之疾也。苟由其道、致其仁，则远方归志而致其敬焉。吾于《洪范》见君子之不忍言人之恶而质人之美也。发乎中而见乎外以成文者，其唯《洪范》乎？”\n子张问曰：“尧舜之世，一人不刑而天下治。何则？以教诚而爱深也。龙子以为教一而被以‘五刑’，敢问何谓？”孔子曰：“不然，五刑、所以佐教也。龙子未可谓能为《书》也。”\n子夏读《书》既毕，而见于夫子。夫子谓曰：“子何为于《书》？”子夏对曰：“《书》之论事也，昭昭然若日月之代明，离离然若星辰之错行；上有尧舜之德，下有三王之义。凡商之所受《书》于夫子者，志之于心，弗敢忘也。虽退而穷，居河济之间、深山之中，作壤室，编蓬户，常于此弹琴瑟以歌先王之道，则可以发愤慷喟，忘己贫贱。故有人亦乐之，无人亦乐之；上见尧舜之德，下见三王之义；忽不知忧患与死也。”夫子愀然变容，曰：“嘻！子殆可与言《书》矣。虽然，其亦表之而已，未覩其里也。夫窥其门而不入其室，恶覩其宗庙之奥、百官之美乎？”\n宰我问：“《书》云：‘纳于大麓，烈风、雷雨弗迷’，何谓也？”孔子曰：“此言人事之应乎天也。尧既得舜，历试诸难，已而纳之于尊显之官，使大录万机之政。是故阴阳清和，五星来备，烈风、雷雨各以其应，不有迷错愆伏，明舜之行合于天也。”\n宰我曰：“敢问‘禋于六宗’，何谓也？”孔子曰：“所宗者六，皆洁祀之也。埋少牢于太昭，所以祭时也；祖迎于坎坛，所以祭寒暑也；主于郊宫，所以祭日也；夜明，所以祭月也；幽禜，所以祭星也；雩禜，所以祭水旱也。‘禋于六宗’，此之谓也。”\n《书》曰：“兹予大享于先王，尔祖其从与享之。”季桓子问曰：“此何谓也？”孔子曰：“古之王者，臣有大功，死，则必祀之于庙，所以殊有绩、劝忠勤也。盘庚举其事，以厉其世臣，故称焉。”桓子曰：“天子之臣有大功者，则既然矣。诸侯之臣有大功者，可以如之乎？”孔子曰：“劳能定国，功加于民，大臣死难，虽食之公庙可也。”桓子曰：“其位次如何？”孔子曰：“天子诸侯之臣、生则有列于朝，死则有位于庙。其序一也。”\n《书》曰：“维高宗报上甲微。”定公问曰：“此何谓也？”孔子对曰：“此谓亲尽庙毁，有功而不及祖，有德而不及宗。故于每岁之大尝而报祭焉，所以昭其功德也。”公曰：“先君僖公、功德前行，可以与于报乎？”孔子曰：“丘闻：昔虞夏商周以帝王行此礼者，则有矣。自此以下，未之知也。”\n定公问曰：“《周书》所谓‘庸庸、祗祗、威威、显民’，何谓也？”孔子对曰：“不失其道、明之于民之谓也。夫能用可用，则正治矣；敬可敬，则尚贤矣；畏可畏，则服刑恤矣。君审此三者以示民，而国不兴，未之有也。”\n子张问：“《书》云：‘奠高山’，何谓也？”孔子曰：“高山‘五岳’，定其差秩，祀所视焉。”子张曰：“其礼如何？”孔子曰：“牲币之物、‘五岳’视三公，而名山视子男。”子张曰：“仁者何乐于山？”孔子曰：“夫山者、岿然高。”子张曰：“高则何乐尔？”孔子曰：“夫山、草木植焉，鸟兽蕃焉，财用出焉，直而无私焉，四方皆伐焉。直而无私，兴吐风云以通乎天地之间；阴阳和合，雨露之泽，万物以成，百姓咸飨。此仁者之所以乐乎山也。”\n孟懿子问：“《书》曰：‘钦四邻’，何谓也？”孔子曰：“王者前有疑，后有丞，左有辅，右有弼，谓之四近。言前后左右近臣当畏敬之，不可以非其人也。周文王胥附、奔辏、先后、御侮，谓之四邻。以免乎牖里之害。”懿子曰：“夫子亦有四邻乎？”孔子曰：“吾有四友焉。自吾得回也，问人加亲，是非胥附乎？自吾得赐也，远方之士日至，是非奔辏乎？自吾得师也，前有光，后有辉，是非先后乎？自吾得由也，恶言不至于门，是非御侮乎？”\n孔子见齐景公，梁丘据自外而至。公曰：“何迟？”对曰：“陈氏戮其小臣。臣有辞焉。是故迟。”公笑而目孔子，曰：“《周书》所谓‘明德慎罚’，陈子明德也；罚人而有辞，非不慎矣。”孔子答曰：“昔康叔封卫，统三监之地，命为孟侯。周公以成王之命作《康诰》焉，称述文王之德，以成勑诫之文。其《书》曰：‘惟乃丕显考文王，克明德慎罚。’克明德者、能显用有德，举而任之也。慎罚者、并心而虑之，众平然后行之，致刑错也。此言其所任不失德，所罚不失罪，不谓己德之明也。”公曰：“寡人不有过言，则安得闻君子之教也？”\n《书》曰：“其在祖甲，不义惟王。”公西赤曰：“闻诸晏子，汤及太甲、祖乙、武丁，天下之大君。夫太甲为王，居丧行不义，同称大君，何也？”孔子曰：“君子之于人、计功以除过。太甲即位，不明居丧之礼，而干冢宰之政。伊尹放之于桐。忧思三年，追悔前愆，起而复位，谓之明王。以此观之，虽四于‘三王’，不亦可乎？”\n鲁哀公问：“《书》称夔曰：‘于！予击石拊石，百兽率舞，庶尹允谐’，何谓也？”孔子对曰：“此言善政之化乎物也。古之帝王功成作乐，其功善者其乐和，乐和，则天地且犹应之，况百兽乎？夔为帝舜乐正，实能以乐尽治理之情。”公曰：“然则政之大本，莫尚夔乎？”孔子曰：“夫乐所以歌其成功，非政之本也。众官之长，既成熙熙，然后乐乃和焉。”公曰：“吾闻夔一足，有异于人，信乎？”孔子曰：“昔重黎举夔为进，又欲求人而佐焉。舜曰：‘夫乐、天地之精也，唯圣人为能和六律、均五声，和乐之本，以通八风。’夔能若此，一而足矣，故曰一足。非一足也。”公曰：“善。”\n季桓子以粟千钟饩夫子，夫子受之而不辞，既而以颁门人之无者。子贡进曰：“季孙以夫子贫，故致粟。夫子受之，而以施人，无乃非季孙之意乎？”子曰：“何？”对曰：“季孙以为惠也。”子曰：“然。吾得千钟，所以受而不辞者，为季孙之惠，且以为宠也。夫受人财，不以成富，与季孙之惠于一人，岂若惠数百人哉！”\n秦庄子死，孟武伯问于孔子曰：“古者同寮有服乎？”荅曰：“然。同寮有相友之义。贵贱殊等，不为同官。闻诸老聃：昔者虢叔、闳夭、太颠、散宜生、南宫括五臣同寮，比德以赞文武。及虢叔死，四人者为之服。朋友之服、古之达礼者行之也。”\n公父文伯死，室人有从死者。其母怒而不哭，相室谏之。其母曰：“孔子、天下之贤人也，不用于鲁，退而去。是子素宗之，而不能随。今死而内人从死者二人焉。若此于长者薄，于妇人厚也。”既而夫子闻之曰：“季氏之妇尚贤哉！”子路愀然对曰：“夫子亦好人之誉己乎？夫子死而不哭，是不慈也，何善尔？”子曰：“怒其子之不能随贤，所以为尚贤者。吾何有焉？其亦善此而已矣。”\n卫出公使人问孔子曰：“寡人之任臣，无大小，一一自言问观察之，犹复失人。何故？”答曰：“如君之言，此乃所以失之也。人既难知，非言问所及、观察所尽。且人君之虑者多，多虑则意不精。以不精之意，察难知之人，宜其有失也。君未之闻乎？昔者舜臣尧，官才任士，尧一从之。左右曰：‘人君用士，当自任耳目，而取信于人，无乃不可乎？’尧曰：‘吾之举舜，已耳目之矣。今舜所举人，吾又耳目之。是则耳目人终无已也。’君苟付可付，则己不劳而贤才不失矣。”\n子贡问曰：“昔孙文子以卫侯哭之不哀，知其将为乱。不敢舍其重器而行，尽寘诸戚，而善晋大夫二十人。或称其知，何如？”孔子曰：“吾知其为罪人，未知其为知也。”子贡曰：“敢问何谓也？”子曰：“食其禄者必死其事，孙子知卫君之将不君，不念伏死以争，而素规去就。尸利携贰，非人臣也。臣而有不臣之心，明君所不赦。幸哉！孙子之以此免戮也。”\n孔子使宰予使于楚。楚昭王以安车象饰，因宰予以遗孔子焉。宰予曰：“夫子无以此为也。”王曰：“何故？”对曰：“臣以其用，思其所在观之，有以知其然。”王曰：“言之。”宰予对曰：“自臣侍从夫子以来，窃见其言不离道，动不违仁，贵义尚德，清素好俭；仕而有禄，不以为积；不合则去，退无吝心；妻不服彩，妾不衣帛，车器不雕，马不食粟；道行则乐其治，不行则乐其身，此所以为夫子也。若夫观目之靡丽，窈窕之淫音，夫子过之弗之视，遇之弗之听也。故臣知夫子之无用此车也。”王曰：“然则夫子何欲而可？”对曰：“方今天下道德寝息，其志欲兴而行之。天下诚有欲治之君能行其道，则夫子虽徒步以朝，固犹为之，何必远辱君之重贶乎？”王曰：“乃今而后知孔子之德也大矣。”宰予归，以告孔子。孔子曰：“二三子以予之言何如？”子贡对曰：“未尽夫子之美也。夫子德高则配天、深则配海。若予之言，行事之实也。”子曰：“夫言贵实，使人信之。舍实何称乎？是赐之华不若予之实也。”\n孔子适齐，齐景公让登，夫子降一等。景公三辞然后登。既坐，曰：“夫子降德辱临寡人，寡人以为荣也，而降级以远自绝于寡人。寡人未知所以为罪？”孔子答曰：“君惠顾外臣，君之赐也。然以匹夫敌国君，非所敢行也。虽君私之，其若义何？”\n颜雠善事亲，子路义之。后雠以非罪执于卫，将死，子路请以金赎焉，卫人将许之。既而二三子纳金于子路以入卫，或谓孔子曰：“受人之金以赎其私昵，义乎？”子曰：“义而赎之，贫取于友，非义而何？爱金而令不辜陷辟，凡人且犹不忍，况二三子于由之所亲乎？《诗》云：‘如可赎兮，人百其身。’苟出金可以生人，虽百倍，古人不以为多。故二三子行其欲，由也成其义，非汝之所知也。”\n孔子读《诗》及《小雅》，喟然而叹，曰：“吾于《周南》、《召南》见周道之所以盛也，于《柏舟》见匹夫执志之不可易也，于《淇奥》见学之可以为君子也，于《考盘》见遁世之士而不闷也，于《木瓜》见苞苴之礼行也，于《缁衣》见好贤之心至也，于《鸡鸣》见古之君子不忘其敬也，于《伐檀》见贤者之先事后食也，于《蟋蟀》见陶唐俭德之大也，于《下泉》见乱世之思明君也，于《七月》见豳公之所以造周也，于《东山》见周公之先公而后私也，于《狼跋》见周公之远志所以为圣也，于《鹿鸣》见君臣之有礼也，于《彤弓》见有功之必报也，于《羔羊》见善政之有应也，于《节南山》见忠臣之忧世也，于《蓼莪》见孝子之思养也，于《楚茨》见孝子之思祭也，于《裳裳者华》见古之贤者世保其禄也，于《采菽》见古之明王所以敬诸侯也。”\n孔子昼息于室而鼓琴焉。闵子自外闻之，以告曾子曰：“向也夫子之音清澈以和，沦入至道；今也更为幽沈之声。幽则利欲之所为发，沈则贪得之所为施。夫子何所感之若是乎？吾从子入而问焉。”曾子曰：“诺。”二子入，问孔子。孔子曰：“然。汝言是也。吾有之。向见猫方取鼠，欲其得之，故为之音也。汝二人者孰识诸？”曾子对曰：“是闵子。”夫子曰：“可与听音矣。”\n仲弓问古之刑教与今之刑教。孔子曰：“古之刑省，今之刑繁。其为教，古有礼然后有刑，是以刑省；今无礼以教，而齐之以刑，刑是以繁。《书》曰：‘伯夷降典，折民维刑’，谓下礼以教之，然后维以刑折之也。夫无礼则民无耻，而正之以刑，故民苟免。”\n孔子适卫，卫将军文子问曰：“吾闻鲁公父氏不能听狱。信乎？”孔子答曰：“不知其不能也。夫公父氏之听狱，有罪者惧，无罪者耻。”文子曰：“有罪者惧，是听之察，刑之当也。无罪者耻，何乎？”孔子曰：“齐之以礼，则民耻矣。刑以止刑，则民惧矣。”文子曰：“今齐之以刑，刑犹弗胜，何礼之齐？”孔子曰：“以礼齐民，譬之于御，则辔也。以刑齐民，譬之于御，则鞭也。执辔于此而动于彼，御之良也。无辔而用策，则马失道矣。”文子曰：“以御言之，右手执辔，左手运策，不亦速乎？若徒辔无策，马何惧哉？”孔子曰：“吾闻古之善御者‘执辔如组、两骖如舞’，非策之助也。是以先王盛于礼而薄于刑，故民从命。今也废礼而尚刑，故民弥暴。”文子曰：“吴、越之俗无礼，而亦治，何也？”孔子曰：“夫吴、越之俗，男女无别，同川而浴，民轻相犯，故其刑重而不胜，由无礼也；中国之教，为外内以别男女，异器服以殊等类，故其民笃而法，其刑轻而胜，由有礼也。”\n孔子曰：“民之所以生者，衣食也。上不教民，民匮其生，饥寒切于身而不为非者，寡矣。故古之于盗，恶之而不杀也。今不先其教而一杀之，是以罚行而善不反，刑张而罪不省。夫赤子知慕其父母，由审故也。况乎为政，兴其贤者而废其不贤，以化民乎！知审此二者，则上盗先息。”\n《书》曰：“兹殷罚有伦。”子张问曰：“何谓也？”孔子曰：“不失其理之谓也。今诸侯不同德。每君异法，折狱无伦，以意为限，是故知法之难也。”子张曰：“古之知法者与今之知法者异乎？”孔子曰：“古之知法者能远狱，今之知法者不失有罪。不失有罪，其于恕寡矣；能远于狱，其于防深矣。寡恕近乎滥，防深治乎本。《书》曰：‘维敬五刑，以成三德’，言敬刑所以为德矣。”\n《书》曰：“非从维从。”孔子曰：“君子之于人也，有不语也，无不听也。况听讼乎！必尽其辞矣。夫听讼者或从其情，或从其辞。辞不可从，必断以情。《书》曰：‘人有小罪非眚，乃惟终，自作不典；式尔，有厥罪小，乃不可不杀。乃有大罪非终，乃惟眚灾适尔；既道极厥辜，时乃不可杀。’”曾子问听狱之术。孔子曰：“其大法也三焉。治必以宽，宽之之术归于察，察之之术归于义，是故听而不宽，是乱也；宽而不察，是慢也；察而不中义，是私也。私则民怨。故善听者、听不越辞，辞不越情，情不越义。《书》曰：‘上下比罚，亡僣乱辞。’”\n《书》曰：“哀敬折狱。”仲弓问曰：“何谓也？”孔子曰：“古之听讼者察贫贱，哀孤独，及鳏寡、老弱不肖而无告者，虽得其情，必哀矜之。死者不可生，断者不可属。若老而刑之，谓之悖；弱而刑之，谓之克。不赦过谓之逆，率过以小罪谓之抧。故宥过赦小罪，老弱不受刑，先王之道也。《书》曰：‘大辟疑赦。’又曰：‘与其杀不辜，宁失不经。’”\n《书》曰：“若保赤子。”子张问曰：“听讼可以若此乎？”孔子曰：“可哉！古之听讼者恶其意，不恶其人，求所以生之，不得其所以生，乃刑之。君必与众共焉，爱民而重弃之也。今之听讼者不恶其意，而恶其人，求所以杀。是反古之道也。”\n孟氏之臣叛，武伯问孔子曰：“如之何？”答曰：“臣人而叛，天下所不容也。其将自反，子姑待之。”三旬，果自归。孟氏武伯将执之，访于夫子。夫子曰：“无也。子之于臣，礼意不至，是以去子。今其自反，罪以反除，又何执焉？子修礼以待之，则臣去子将安往？”武伯乃止。\n楚王使使奉金帛聘夫子。宰予冉有曰：“夫子之道于是行矣。”遂请见，问夫子曰：“太公勤身苦志，八十而遇文王，孰与许由之贤？”夫子曰：“许由、独善其身者也。太公、兼利天下者也。然今世无文王之君也，虽有太公，孰能识之？”乃歌曰：“大道隐兮礼为基，贤人窜兮将待时，天下如一欲何之。”\n叔孙氏之车卒曰：“子鉏商樵于野而获兽焉。众莫之识，以为不祥，弃之五父之衢。”冉有告夫子曰：“有麕而肉角，岂天之妖乎？”夫子曰：“今何在？吾将观焉。”遂往，谓其御高柴曰：“若求之言，其必麟乎！”到视之，果信。言偃问曰：“飞者宗凤，走者宗麟，为其难致也。敢问今见其谁应之？”子曰：“天子布德，将致太平，则麟凤龟龙先为之祥。今周宗将灭，天下无主，孰为来哉？”遂泣曰：“予之于人，犹麟之于兽也。麟出而死，吾道穷矣。”乃歌曰：“唐虞世兮麟凤游，今非其时来何求，麟兮麟兮我心忧。”\n悬子问子思曰：“吾闻同声者相求，同志者相好。子之先君见子产则兄事之，而世谓子产仁爱，称夫子圣人。是谓圣道事仁爱也。吾未谕其人之孰先后也，故质于子。”子思曰：“然。子之问也。昔季孙问子游，亦若子之言也。子游答曰：‘以子产之仁爱譬夫子，其犹浸水之与膏雨乎？’康子曰：‘子产死，郑人丈夫舍玞佩，妇女舍珠瑱，巷哭三月，竽瑟不作。夫子之死也，吾未闻鲁人之若是也。奚故哉？’子游曰：‘夫浸水之所及也则生，其所不及则死，故民皆知焉。膏雨之所生也，广莫大焉；民之受赐也，普矣。莫识其由来者。’‘上德不德，是以无德。’季孙曰：‘善。’”悬子曰：“其然。”\n孟子车尚幼，请见子思。子思见之，甚悦其志，命子上侍坐焉，礼敬子车甚崇。子上不愿也。客退。子上请曰：“白闻士无介不见，女无媒不嫁。孟孺子无介而见，大人悦而敬之。白也未谕，敢问？”子思曰：“然。吾昔从夫子于郯，遇程子于途，倾盖而语，终日而别，命子路将束帛赠焉，以其道同于君子也。今孟子车、孺子也，言称尧、舜，性乐仁义，世所希有也。事之犹可，况加敬乎！非尔所及也。”\n县子问子思曰：“颜回问为邦。夫子曰：‘行夏之时。’若是，殷周异政为非乎？”子思曰：“夏数得天，尧舜之所同也。殷周之王，征伐革命以应乎天，因改正朔，若云天时之改尔，故不相因也。夫受禅于人者，则袭其统；受命于天者，则革之，所以神其事，如天道之变然也。三统之义，夏得其正。是以夫子云。”\n曾子谓子思曰：“昔者吾从夫子游于诸侯，夫子未尝失人臣之礼，而犹圣道不行。今吾观子有傲世主之心，无乃不容乎？”子思曰：“时移世异，各有宜也。当吾先君，周制虽毁，君臣固位，上下相持，若一体然。夫欲行其道，不执礼以求之，则不能入也。今天下诸侯方欲力争，竞招英雄以自辅翼。此乃得士则昌、失士则亡之秋也。伋于此时不自高，人将下吾；不自贵，人将贱吾。舜、禹揖让，汤、武用师，非故相诡，乃各时也。”\n羊客问子思曰：“古之帝王中分天下，使二公治之，谓之二伯。周自后稷封为王者后，子孙据国。至大王、王季、文王，此固世为诸侯矣，焉得为西伯乎？”子思曰：“吾闻诸子夏：殷王帝乙之时，王季以功九命作伯，受珪瓒秬鬯之赐，故文王因之，得专征伐。此以诸侯为伯，犹周召之君为伯也。”\n公孙龙者、平原君之客也，好刑名，以白马为非白马。或谓子高曰：“此人小辨而毁大道，子盍往正诸。”子高曰：“大道之悖，天下之交往也。吾何病焉？”或曰：“虽然，子为天下故往也。”子高适赵，与龙会平原君家，谓之曰：“仆居鲁，遂闻下风，而高先生之行也，愿受业之日久矣。然所不取于先生者，独不取先生以白马为非白马尔。诚去非白马之学，则穿请为弟子。”公孙龙曰：“先生之言悖也。龙之学、正以白马为非白马者也。今使龙去之，则龙无以教矣。今龙无以教，而乃学于龙，不亦悖乎？且夫学于龙者，以智与学不逮也。今教龙去白马非白马，是先教也。先教而后师之，不可也。先生之非教龙者，似齐王之问尹文也。齐王曰：‘寡人甚好士，而齐国无士。’尹文曰：‘今有人于此，事君则忠，事亲则孝，交友则信，处乡则顺。有此四行者、可谓士乎？’王曰：‘善。是真吾所谓士者也。’尹文曰：‘王得此人，肯以为臣乎？’王曰：‘所愿不可得也。’尹文曰：‘使此人于广庭大众之中见侮而不敢斗，王将以为臣乎？’王曰：‘夫士也见侮而不敢斗，是辱也。寡人不以为臣矣。’尹文曰：‘虽见侮而不斗，是未失所以为士也。然而王不以为臣，则卿所谓士者，乃非士乎？夫王之令、杀人者死，伤人者刑，民有畏王令，故见侮终不敢斗，是全王之法也，而王不以为臣，是罚之也。且王以不敢斗为辱，必以敢斗为荣，是王之所赏，吏之所罚也；上之所是，法之所非也。赏罚是非，相与曲谬，虽十黄帝固所不能治也。’齐王无以应。且白马非白马者，乃子先君仲尼之所取也。龙闻楚王张繁弱之弓，载忘归之矢，以射蛟兕于云梦之囿。反而丧其弓。左右请求之。王曰：‘止也。楚人遗弓，楚人得之，又何求乎？’仲尼闻之，曰：‘楚王仁义而未遂。亦曰人得之而已矣，何必楚乎？’若是者，仲尼异楚人于所谓人也。夫是仲尼之异楚人于所谓人，而非龙之异白马于所谓马，悖也。先生好儒术，而非仲尼之所取也，欲学而使龙去所以教，虽百龙之智，固不能当其前也。”子高莫之应，退而告人曰：“言非而博，巧而不理。此固吾所不答也。”异日，平原君会众宾而延子高。平原君曰：“先生、圣人之后也，不远千里来顾临之，欲去。夫公孙子白马之学，今是非未分，而先生翻然欲高逝，可乎？”子高曰：“理之至精者，则自明之。岂在穿之退哉！”平原君曰：“至精之说，可得闻乎？”答曰：“其说皆取之经传，不敢以意。《春秋》记六鶂退飞。覩之则六，察之则鶂。鶂犹马也，六犹白也。覩之则见其白，察之则知其马。色以名别，内由外显。谓之白马，名实当矣。若以丝麻加之女功，为缁素青黄，色、名虽殊，其质故一。是以《诗》有素丝，不曰丝素。《礼》有缁布，不曰布缁。牛玄武、此类甚众。先举其色，后名其质。万物之所同，圣贤之所常也。君子之论，贵当物理，不贵繁辞。若尹文之折齐王之所言，与其法错故也。穿之所说于公孙子，高其智，悦其行也。去白马之说，智行固存。是则穿未失其所师者也。称此云云，没其理矣。是楚王之言楚人亡弓、楚人得之，先君夫子探其本意，欲以示广，其实狭之，故曰不如亦曰人得之而已也。是则异楚王之所谓楚，非异楚王之所谓人也。以此为喻，乃相击切矣。凡言人之者，惣谓人也，亦犹言马者、惣谓马也。楚自国也，白自色也。欲广其人，宜在去楚；欲正名、色，不宜去白。诚察此理，则公孙之辨破矣。”平原君曰：“先生之言，于理善矣。”因顾谓众宾曰：“公孙子能答此乎？”燕客史由对曰：“辞则有焉，理则否矣。”\n平原君与子高饮，强子高酒，曰：“昔有遗谚：‘尧舜千钟，孔子百觚，子路嗑嗑，尚饮十榼。’古之贤圣无不能饮也。吾子何辞焉？”子高曰：“以穿所闻，贤圣以道德兼人，未闻以饮食也。”平原君曰：“即如先生所言，则此言何生？”子高曰：“生于嗜酒者。盖其劝厉奖戏之辞，非实然也。”平原君欣然曰：“吾不戏子，无所闻、此雅言也。”\n李由之母少寡，与李音窃相好而生由。由有才艺，仕于魏。魏王甚爱之。或曰：“李由母奸，不知其父，不足贵也。”王以告由，且曰：“吾不以此贱子也。虽然，古之贤圣、岂有似子者乎？吾将举以折毁子者。”李由对曰：“今人不通于远。在臣欲言谁尔。且孔子少孤，则亦不知其父者也。孔子母死，殡于五父之衢。人见之，皆以为葬。问聊曼父之母，得合葬于防。此则圣人与臣同者也。”王笑曰：“善。”子顺闻之，问魏王曰：“李由安得斯言？”王曰：“假以自显，无伤也。”对曰：“虚造谤言以诬圣人，非无伤也。且夫明主之于臣，唯德所在，不以小疵妨大行也。昔斗子文生于淫女而不害其为令尹。今李由可，则宠之。何患于人之言？而使横生不然之说。若欺有知，则有知不受；若欺凡人，则凡人疑之，必亦问臣，则臣不为君之故，诬祖以显由也。如此，则群臣更知由恶。此恶必聚矣。所谓求自洁而益其垢，犹抱石以救溺，愈不济矣。”\n墨子称：景公问晏子以孔子而不对，又问，三皆不对。公曰：“以孔子语寡人者众矣，俱以为贤圣也。今问于子而不对，何也？”晏子曰：“婴闻孔子之荆，知白公谋而奉之以石乞，劝下乱上，教臣弒君，非圣贤之行也。”\n墨子曰：“孔子之齐，见景公。公悦之，封之以尼溪。晏子曰：‘不可。夫儒倨法而自顺，立命而怠事，崇丧遂哀，盛用繁礼。其道不可以治国，其学不可以导家。’公曰：‘善。’”\n墨子曰：“孔子怒景公之不封己，乃树鸱夷子皮于田常之门。”\n诘之曰：夫树人、为其信己也。《记》曰：“孔子适齐，恶陈常，而终不见。常病之，亦恶孔子。”交相恶而又往仕，其不然矣。《记》又曰：“陈常弒其君。孔子齐戒沐浴而朝请讨之。”观其终不树子皮，审矣。\n墨子曰：“孔子为鲁司寇，舍公家而奉季孙。”\n诘之曰：若以季孙为相，司寇统焉。奉之自法也。若附意季孙，季孙既离公室，则孔子合之；季孙既受女乐，则孔子去之；季孙欲杀囚，则孔子赦之。非苟顺之谓也。\n墨子曰：“孔子厄于陈、蔡之间，子路烹豚，孔子不问肉之所由来而食之。剥人之衣以沽酒，孔子不问酒之所由来而饮之。”\n诘之曰：所谓厄者、沽买无处，藜羹不粒，乏食七日。若烹豚饮酒，则何言乎厄？斯不然矣。且子路为人，勇于见义。纵有豚酒，不以义不取之，可知也。又何问焉？\n墨子曰：“孔子诸弟子：子贡、季路辅孔悝以乱卫。阳虎乱鲁。弗肹以中牟畔。漆雕开形残。”\n诘之曰：如此言，卫之乱，子贡、季路为之耶？斯不待言而了矣。阳虎欲见孔子，孔子不见，何弟子之有？弗肹以中牟畔，召孔子，则有之矣。为孔子弟子，未之闻也。且漆雕开形残，非行己之致，何伤于德哉？\n墨子曰：“孔子相鲁，齐景公患之，谓晏子曰：‘邻有圣人，国之忧也。今孔子相鲁，为之若何？’晏子对曰：‘君其勿忧。彼鲁君、弱主也，孔子、圣相也。不如阴重孔子，欲以相齐，则心强谏鲁君。鲁君不听，将适齐。君勿受，则孔子困矣。’”\n诘之曰：案如此辞，则景公、晏子畏孔子之圣也，而上云非圣贤之行，上下相反。若晏子悖，可也；不然则不然矣。\n墨子曰：“孔子见景公。公曰：‘先生素不见晏子乎？’对曰：‘晏子事三君而得顺焉，是为三心，所以不见也。’公告晏子。晏子曰：‘三君皆欲其国安，是以婴得顺也。闻君子独立不惭于影。今孔子伐树削迹，不自以为辱；身穷陈、蔡，不自以为约。始吾望儒贵之，今则疑之。’”\n诘之曰：若是乎孔子、晏子交相毁也。小人有之，君子则否。孔子曰：“灵公污而晏子事之以整，庄公怯而晏子事之以勇，景公侈而晏子事之以俭。晏子、君子也。”梁丘据问晏子曰：“事三君而不同心，而俱顺焉。仁人固多心乎？”晏子曰：“一心可以事百君，百心不可以事一君。故三君之心，非一也；而婴之心，非三也。”孔子闻之，曰：“小子记之。晏子以一心事三君，君子也。”如此则孔子誉晏子，非所谓毁而不见也。景公问晏子曰：“若人之众，则有孔子贤乎？”对曰：“孔子者、君子行有节者也。”晏子又曰：“盈成匡、父之孝子，兄之悌弟也。其父尚为孔子门人。门人且以为贵，则其师亦不贱矣。是则晏子亦誉孔子，可知也。夫德之不修，己之罪也；不幸而屈于人，己之命也。伐树削迹，绝粮七日，何约乎哉！若晏子以此而疑儒，则晏子亦不足贤矣。”\n墨子曰：“景公登路寝，闻哭声，问梁丘据，对曰：‘鲁孔子之徒也。其母死，服哀三年，哭泣甚哀。’公曰：‘岂不可哉！’晏子曰：‘古者圣人、非不能也，而不为者，知其无补于死者，而深害生事故也。’”\n曹明问子鱼曰：“观子诘墨者之辞，事义相反，墨者妄矣。假使墨者复起，对之乎？”答曰：“苟得其礼，虽百墨吾亦明白焉。失其正，虽一人犹不能当前也。墨子之所引者，矫称晏子。晏子之善吾先君，吾先君之善晏子，其事庸尽乎。”曹明曰：“可得闻诸？”子鱼曰：“昔齐景公问晏子曰：‘吾欲善治，可以霸诸侯乎？’对曰：‘官未具也。臣亟以闻，而君未肯然也。臣闻孔子圣人，然犹居处勌惰，廉隅不修，则原宪、季羔侍；血气不休，志意不通；则仲由、卜商侍；德不盛，行不勤；则颜闵、冉雍侍。今君之朝臣万人，立车千乘，不善之政，加于下民者众矣，未能以闻者。臣故曰：官未备也。’此又晏子之善孔子者也。子曰：‘晏平仲善与人交，久而敬之。’此又孔子之贵晏子者也。”曹明曰：“吾始谓墨子可疑，今则决不妄疑矣。”\n", "para_ids": [2354, 2355, 2356, 2357, 2358, 2359, 2360, 2361, 2362, 2363, 2364, 2365, 2366, 2367, 2368, 2369, 2370, 2371, 2372, 2373, 2374, 2375, 2376, 2377, 2378, 2379, 2380, 2381, 2382, 2383, 2384, 2385, 2386, 2387, 2388, 2389, 2390, 2391, 2392, 2393, 2394, 2395, 2396, 2397, 2398, 2399, 2400, 2401, 2402, 2403, 2404, 2405, 2406, 2407, 2408, 2409, 2410, 2411, 2412, 2413, 2414, 2415, 2416, 2417, 2418]}
{"uid": 0, "level": "h2", "h1": "《孔子衣镜》", "h2": "《孔子传》", "h3": "1．1", "text": "孔子生鲁昌平乡陬邑。其先曰房叔，房叔生伯夏，伯夏生叔梁纥。纥与颜氏女野居而生孔子。畴于丘。鲁襄公二十二年，孔子生。生而首上汙，名丘云，字仲尼，姓孔，子氏。\n孔子为儿僖戏，常陈柤豆，设容礼，人皆伟之。\n孔子年十七，诸侯称其贤也。\n鲁昭公六年，孔子盖三十矣。孔子长九尺有六寸，人皆谓之长，异之。\n孔子得行礼乐仁义，久天下闻其圣，自远方多来学焉。孔子弟子颜回子贡之徒，七十有七人，皆异能之士。\n已行说诸侯，无所遇，困于蔡之间，鲁哀公六年，孔子六十三。\n当此之时，周室灭，王道坏，礼乐废，盛德衰，上无天子，下无方伯，臣弑君，子父，四面起矣，强者为右。南夷与北夷交，中国不绝弟缕耳。\n孔子退，监于史记，观上世之成败，古今，始于隐公，终于哀公，列十二公事，是非二百四十年之中，弑君三十一、亡国五十二，刺讥得失，以为天下，曰：“吾欲载之空言，不如见行事深切著明也，故作《春秋》。上明三王之道，下辨人事经纪，决嫌疑，恶，举贤材，废不宵，赏有功，诛桀暴，长善苴恶，以备王道。论必称师，不敢专己，追迹三代，序书传，上纪唐虞之际，下至秦穆，纶次其事，约其文辞，《诗》《书》礼、乐，《雅》《颂》之音，自此可得而述也，以成艺。\n孔子年七十三，鲁哀公十六年四月己丑卒。\n天下君王至于贤人众矣，当时则荣，没则已焉。孔子布衣，传十余世，至于今不绝，学者宗之，自王侯，中国言六艺者，折中于孔子，可谓至圣矣！\n", "para_ids": [0, 1, 2, 3, 4, 5, 6, 7, 8, 9]}
{"uid": 1, "level": "h2", "h1": "《孔子衣镜》", "h2": "《弟子传》", "h3": "2．1", "text": "孔子弟子，曰颜，人，字子渊。少孔子三十岁。\n颜回问仁。子曰：“克己复礼为仁。一日克复礼，天下归仁焉。为仁由己，而由人乎哉？”颜渊，其目。子曰：“非礼勿视，非礼勿听，非礼勿言，非礼动。颜渊曰：“回唯不悔也，请事此语也。”\n颜回慨然曰：“仰之弥高，钻之弥坚。瞻之在前，忽焉在后。循循然善诱人，博我以文，约我以礼，欲罢不能。 ”既，之无曰也已。\n孔子以颜回为淳仁重厚好学。颜回曰：“用之则，舍之则藏，唯我与尔有是夫！ ”\n曰：“自我得回也，门人日益亲。 ”\n孔子弟子，曰端木赐，卫人也，字子贡。少孔子三十一岁。\n子贡为人，接结善对，见事接。\n既已受业，问曰：“有一言可终身行者乎?”孔子曰：“其恕乎，所不欲，勿佗于人。”\n陈子禽问子贡曰：”子为恭也，仲尼岂贤于子乎？”子贡曰：“君子一言以为知，一言以为不知，言不可不慎也！夫子之不可及，犹天之不可陛，子得国家，时谓立之斯立，道之斯行，诱之斯来，动之斯和。其生也荣，其死也哀，如之何其可及也？”\n孔子弟子，曰仲由，卞人，字子路，少孔子九岁。\n子路性鄙，好勇力，伉直，冠雄鸡，佩豭豚，陵暴孔子。孔以为质美可教。设讼礼，稍诱子路，子路后服，委质，因门人请为弟子。\n既已受业，问曰：“君子尚勇乎？”孔子曰：“君子义之为比。君子好勇无义则乱，小人效则为盗。孔子曰：“自吾得由也，恶言不闻吾耳。 ”\n孔子弟子，曰堂骀灭明，武城人，字子，\n然，其恶。欲事孔子，孔子以为材薄。曰：然乌得，遂教之。\n已受业，退而修行，行不由径，非公事不，游至江，从，子三百人，设去就取予，用已若以师，侯孔子，之，曰：“甚乎哉！丘之，人，\n宰予，以为可教。\n既已受业，修于学，墙不可涂也。宰予问五，临菑大夫，与田常作乱，已，失之子羽；以言取人，失之宰，\n孔子弟子，曰卜商，字子夏，少孔子二十四岁。\n子夏问：“‘巧笑猜兮，美目盻兮，素以为绚兮'，何谓也？”孔子曰：“绘事后素。”“曰：礼厚乎？”孔子曰：“起予！商也，始可与言《诗》已。”\n子夏曰：“贤贤易色；事父母，能竭其力；事君，能致其身；与多友，言而有信。虽曰未学，吾必谓之学矣。”\n子夏曰：“博学而熟记，切问而近思，仁在其中矣。”孔子既没，子夏居西河，教为文侯师。\n孔子弟子，曰颛孙师，陈人，字子张。少孔子□八岁。\n子张问干禄，孔子曰：“多闻阙…慎言其余，则寡尤；多见阙殆，慎行其余，则寡悔。言寡尤，行寡悔，禄在其中矣。 ”\n…子张，子张曰：“子夏曰何？ ”对曰：“子夏曰：‘可者与之；不可者距之。 ’”子张曰：“异乎吾所闻：君子尊贤而…不能。我之大贤与，于人何不容？我之不贤与，人将距我，若之何其距人也？ ”…\n", "para_ids": [10, 11, 12, 13, 14, 15, 16, 17, 18, 19, 20, 21, 22, 23, 24, 25, 26, 27, 28, 29, 30, 31, 32, 33]}
{"uid": 2, "level": "h2", "h1": "仲尼微言", "h2": "安大简《仲尼曰》", "h3": "1．1", "text": "仲尼曰：“华繁而实厚，天；言多而行不足，人。”\n仲尼曰：“今人不信其所贵，而信其所贱。《诗》曰：‘彼求我，若不我得。执我仇仇，亦不我力。’”\n仲尼曰：“君子溺于言，小人溺于水。”\n仲尼曰：“去仁，恶乎成名？造次、颠沛必于此。”\n仲尼曰：“直哉，史鱼！邦有道，如矢；邦无道，如矢。”\n仲尼曰：“伊諿=，而禹=，以治天下，未闻多言而仁者。”\n仲尼曰：“君子所慎，必在人之所不闻与人之所不见。”\n仲尼曰：“君子之择人劳，其用之逸；小人之择人逸，其用之劳。”\n仲尼曰：“回，汝幸，汝有过，人不隐汝，汝能自改；赐，汝不幸，汝有过，人弗疾也。”\n仲尼曰：“弟子如出也，十手指汝，十目视汝，汝乌敢为不善乎？盖君子慎其独也。”\n仲尼曰：“仁而不惠于我，吾不隐其仁；不仁而惠于我，吾不隐其不仁。”\n仲尼曰：“晏平仲善交哉！久狎而长敬。”\n仲尼曰：“古之学者自为，今之学者为人。”\n仲尼曰：“古者恶盗而弗杀，今者弗恶而杀之。”\n仲尼曰：“君子见善以思，见不善以戒。”\n仲尼曰：“喜怒不时，恒侮。”\n仲尼曰：“管仲善，善哉！老讫。”\n仲尼曰：“以同异难，以异易。”\n康子使人问政于仲尼。曰：“丘之未闻也。”使者退。仲尼曰：“视之君子，其言小人也。孰正而可使人闻？”\n仲尼曰：“一箪食，一勺浆，人不胜其忧，己不胜其乐，吾不如回也。”\n仲尼曰：“见善如弗及，见不善如及。隐以避难，静居以成其志。伯夷、叔齐死于首阳，手足不掩，必夫人之谓乎？”\n仲尼曰：“小人乎！何以寿为？ 一日不能善。”\n仲尼曰：“颠于沟岸，吾所不果援者，唯心弗知而色为知之者乎？”\n仲尼曰：“务言而惰行，虽言不听；务行〈而〉伐功，虽劳不闻。”\n仲尼曰：“敚不敚，恒=侮人。”\n仲尼之耑语也。\n仆快周恒。\n", "para_ids": [34, 35, 36, 37, 38, 39, 40, 41, 42, 43, 44, 45, 46, 47, 48, 49, 50, 51, 52, 53, 54, 55, 56, 57, 58, 59, 60]}
{"uid": 3, "level": "h2", "h1": "仲尼微言", "h2": "王家嘴《孔子曰》", "h3": "1．1", "text": "子赣曰：“闻斯行诸？” 孔子曰：“闻而弗行，焉用闻？”子路曰：“闻斯行诸？” 孔子曰： “有父兄在，如之何其闻斯行之也？”\n公西华曰：“赐也问曰：‘闻斯行诸？’子曰：‘闻而弗行，焉用闻？’由也曰：‘闻斯行诸？’子曰：‘有父兄在，如之何其闻斯行也？’赤也惑，请问之。” 孔子曰：“赐也退，故进之；由也进，故退之。”\n孔子曰：“善者行惑后丧\n…… 孔子曰：“君子荡，斯辱矣。 ”\n子路为季氏宰， 孔子曰：“由也为季氏宰，亡无能改于其德，其布粟倍它他日矣。由也，弗吾徒也已，小子鸣鼓而攻之，可矣。 ”\n孔子曰：“事父母几谏。见志弗从，或敬以毋违，劳而无怨。 ”\n孔子曰：“君子教之以敬，入之以安。父母在，不远游，游必有方。 ”\n孔子曰：“君考召无诺，君子不以其所无孝。 ”\n孔子曰：“父母之年，不可不知也。一则以惧，一则以喜。 ”\n孔子曰：“君子不苟虑且，不言不信。 ”\n孔子曰：“君子之勇也，气于义。小人之勇也，果于死。”\n孔子曰：“父在，观其志也；父没，观其行也。 ”\n孔子曰：“三年无改于又父之所，可谓孝也。 ”\n孔子曰：“道如蓑 。 ”\n孔子曰：“苟非天道，人力与又能达与欤？ ”\n孔子曰：“一箪食，一勺浆，人不胜其……不胜其乐，吾不如回也。”\n孔子曰：“诗、书、礼、乐……\n孔子曰：“晏平仲祀于其先人，豚肩不掩梪豆，贤大夫也。而……也。管仲雕……而絑纮，贤大夫也。……难为上也。君子下毋颠下，上毋备上。”\n后闻君子之言，色可里于人之忠。 ”\n孔子曰：“老者有所归，壮者有所察。少者有所长。\n其生也，不食其死也。 ”\n孔子曰：“好智而不学，其敝也兔荡；好……\n其知己也。 ”\n哀公问于孔子曰：“文公与桓公孰贤？ ”\n孔子曰：“文公灭其同姓之邦，桓公兴其同姓之邦，其不如桓公乎！ ”\n宰我问德，\n孔子曰：“大德毋逾闲，小德出入可也。 ”\n孔子在陈，闻桓、僖炍燔。孔子喜。\n巫马旗曰：“子新去夫鲁，人其惑子。 ”\n孔子曰：“夫文、武犹有毁，而桓、僖如毁者也而不毁，夫天毁之也。 ”\n孔子去鲁之卫，鲁人詹因辞曰：“鲁孔丘，故鲁邦\n欤？不得，汝死乎？ ”\n孔子在陈、蔡，公夏乘归馈一櫜锦。孔子曰：“亡无食。 ”已馈，曰：“守也久不得视矣。请宿。 ”孔子曰：“亡无食也已。 ”\n公孙石问：“刑几？ ”。\n孔子曰：“天下之刑八，不孝\n孔子西遇盗于蒲，曰：“三代之既没，文在此行也。……灭斯文也欤？后死者不与于道也；天之至灭斯文欤？匡人如我何？”\n子夏将为莒？ ……\n忠交敬之礼，不可不慎也，朋友之亲以是失。 ”\n孔子曰：“至哉周德，泰伯、王季。三天下有其二，文王以服于殷。 ……\n……殷之路，服周之冕，乐则《韶》《武》，放郑，远佞……\n", "para_ids": [61, 62, 63, 64, 65, 66, 67, 68, 69, 70, 71, 72, 73, 74, 75, 76, 77, 78, 79, 80, 81, 82, 83, 84, 85, 86, 87, 88, 89, 90, 91, 92, 93, 94, 95, 96, 97, 98, 99, 100]}
{"uid": 4, "level": "h2", "h1": "上博简", "h2": "《民之父母》", "h3": "1．1", "text": "子夏问于孔子：“《诗》曰：‘凯俤君子，民之父母’，敢问何如而可谓民之父母？”孔子答曰：“民之父母乎，必达于礼乐之源，以致‘五至’以行‘三无’，以横于天下。四方有败，必先知之，其之谓民之父母矣。”\n子夏曰：“敢问何谓‘五至’？”孔子曰：“‘五至’乎，物之所至者，志亦至焉；志之所至者，礼亦至焉；礼之所至者，乐亦至焉；乐之所至者，哀亦至焉，哀乐相生。君子以正，此之谓‘五至’。”\n子夏曰：“‘五至’既闻之矣，敢问何谓‘三无’？”孔子曰：“‘三无’乎，无声之乐，无体之礼，无服之丧。君子以此皇于天下，倾耳而听之，不可得而闻也；明目而见之，不可得而见也，而得气塞于四海矣，此之谓‘三无’。”\n子夏曰：“无声之乐，无体之礼，无服之丧，何诗是暱？”孔子曰：“善哉！商也，将可学诗矣，‘成王不敢康，夙夜其命又密’，无声之乐，‘威仪迟迟，不可选也’，无体之礼也。‘凡民有丧，匍匐救之’，无服之丧也。”子夏曰：“其在诗也，美矣！宏矣！大矣！尽于此而已乎？”\n孔子曰：“何为其然！犹有五起焉。”子夏曰：“可得而闻欤？”\n孔子曰：“无声之乐，气志不违；无体之礼，威仪逮逮；无服之丧，内恕巽悲。无声之乐，塞于四方；无体之礼，日逑月相；无服之丧，纯德同明。无声之乐，施及孙子；无体之礼，塞于四海；无服之丧，为民父母；无声之乐，气志既得；无体之礼，威仪翼翼；无服之丧，施及四国。无声之乐，气志既从；无体之礼，上下和同；无服之丧，以畜万邦。”\n", "para_ids": [101, 102, 103, 104, 105, 106]}
{"uid": 5, "level": "h2", "h1": "上博简", "h2": "《子羔》", "h3": "2．1", "text": "子羔问于孔子曰：“三王者之作也，皆人子也，而其父贱而不足称也欤？抑亦诚天子也欤？”孔子曰：“善，尔问之也。久矣，其莫闻之。禹之母有莘氏之女也，观于伊而得之，娠三年而划于背而生，生而能言，是禹也。契之母，有娀氏之女也。游于阳台之上，有燕衔卵而措诸其前，取而吞之，娠三年而画于膺，生而呼曰：‘钦！’是契也。后稷之母，有邰氏之女也，游于玄丘之汭，终见芺干而荐之，乃见人武，履以祈祷曰：帝之武，倘使我有子，必报之。是后稷也。三王者之作也如是。”\n子羔曰：“然则三王者孰为最贤？”孔子曰：“三王者皆不如帝舜贤也。”\n子羔曰：“请问帝舜？”孔子曰：“有虞氏之乐正瞽瞍之子也。”\n子羔曰：“何故以得为帝？”孔子曰：“昔者而弗世也，善与善相受也，故能治天下，平万邦，使无有、少大、肥瘠，使皆得其社稷百姓而奉守之。尧见舜之德贤，故让之。”\n子羔曰：“尧之得舜也，舜之德则诚善欤？抑尧之德则甚明欤？”孔子曰：“均也，舜穑于童土之田，则天下归心，尧不传丹朱而举舜。”\n子羔曰：“舜何故举之童土之黎民也。孔子曰：“吾闻夫舜之幼也，敏以孝侍其亲，其父顽，母嚣，弟傲，皆欲杀舜。舜顺适不失子道，兄弟孝慈。即求，或在侧；欲杀或以文而远。尧之取舜也，从诸卉茅之中，与之言礼，悦薄不逆；与之言政，悦简而行；与之言天下事，贯昵条达；与之言乐，音啾而和，故夫舜之德其诚贤矣，播诸畎亩之中，而使君天下而称。”\n子羔曰：“如舜在今之世则何若？”孔子曰：“亦纪先王之游道。不逢明王，则亦不大使。”孔子曰：“舜其可谓受命之民矣，舜，人子也。而三天子事之。”\n", "para_ids": [107, 108, 109, 110, 111, 112, 113]}
{"uid": 6, "level": "h2", "h1": "上博简", "h2": "《鲁邦大旱》", "h3": "3．1", "text": "鲁邦大旱，哀公谓孔子：“子不为我图之？”孔子对曰：“邦大旱，无乃失诸刑与德乎？唯正刑与德。”\n哀公曰：“庶民以我不知以说之事鬼也。若之何哉？”孔子曰：“庶民知说之事，鬼也，不知刑与德。汝无爱珪璧币帛于山川，正刑与德，以事上天，鬼神感之，大旱必止矣。公曰：“善哉。”\n孔子出，遇子贡曰：“赐尔闻巷路之言，无乃谓丘之对非欤？”子贡曰：“否，抑吾子乃重命其欤？若夫正刑与德，以事上天，此是哉。若夫无爱珪璧币帛于山川，无乃不可。”“夫山，石以为肤，木以为民，如天不雨，石将焦，木将死，其欲雨有甚于我，又必待乎命乎？夫川，水以为肤，鱼以为民，如天不雨，水将涸，鱼将死，其欲雨有甚于我，何必祠乎命乎？”\n孔子曰：“鸣呼！赐也，我告尔：命也者，君子以为文，庶民以为神。如不命，王公岂不养任粮肉哉，抑无如庶民何？”\n", "para_ids": [114, 115, 116, 117]}
{"uid": 7, "level": "h2", "h1": "上博简", "h2": "《仲弓》", "h3": "4．1", "text": "仲弓曰：“敢问事君。”孔子曰：“雍，古之事君者，以忠与敬，唯其难也，汝惟以其咎。”\n仲弓曰：“今之君子，愎过捍析，难以纳谏。”孔子曰：“今之君子所竭其情、尽其质者，三害近与矣。”雍，汝知者。”\n仲弓答曰：“雍也弗闻也。”孔子曰：“夫祭，至敬之本也，所以立生也，不可不慎也，夫丧至爱之卒也，所以成死也，不可不慎也；夫行践仁孝不可不慎也之。一日以善立，所学皆终；一日以不善立，所学皆崩，可不慎乎？”\n仲弓曰：“今之君子使人，不尽其悦早使不行，绥上下相报以忠，则民欢承教，害者不问民务。”孔子曰：“善哉，闻乎是以教矣，君饪。”\n孔子曰：“唯政者，正也。夫子唯有与，汝独正之，岂不有枉也。”\n仲季桓子使仲弓为宰，仲弓以告孔子，孔子曰：“季氏与闻之，夫季氏，河东之盛家也，亦使雍也从于宰夫之后，雍也童愚，恐贻吾子忧，愿因吾子而治。”\n孔子曰：“雍汝以行矣，为之众谋汝。”\n仲弓曰：“敢问为政何先？也定，不及其成。独独狷人，难为从正。”\n孔子无自惰也。昔三代之明王有四海之内，犹来老老慈幼，先有司，举贤才，宥过与罪。政之始也。\n仲弓曰：“若夫老老慈幼，既闻命矣。夫先有司为之如何？”仲尼曰：“夫民安旧而重迁有成，是故有司不可不先也。”\n仲弓曰：“雍也不敏，虽有贤才，弗知举也。敢问举才如之何？”仲尼：“夫贤才不可弇也。举尔所知，尔所不知，人其舍之者。”\n仲弓曰：“宥过赦罪，则民可畜子有臣万人，导汝思老齐家，夫服之缓，弛而逊力之。虽有孝德，其仲尼山有崩，川有竭，日月星辰犹佐，民亡不有过，贤者宜顺之至者，教而使之，君子亡所狷人。今汝相夫中弓刑政不缓，德教不倦。”\n仲弓曰：“若此三者，闻命矣，敢问道民兴德如何？”\n孔子曰：“申之\n", "para_ids": [118, 119, 120, 121, 122, 123, 124, 125, 126, 127, 128, 129, 130, 131]}
{"uid": 8, "level": "h2", "h1": "上博简", "h2": "《相邦之道》", "h3": "5．1", "text": "孔子见于鲁公，公问之曰：“敢问相邦？”孔子答曰：“夫先民事以，人，可谓相邦矣。”\n公曰：“敢问民事？”孔子曰：“先其欲，备其强，共其患，静以待时。时出故，故出事，事出政，政无忘所始。使民以时，则民有所劝：农夫勤于耕，以实官仓；百工勤于事，以实府库；庶民勤于四肢之艺，以儒军旅；商贾勤于市，以实收敛。夫顺民时以劝之如此者，岂非明君所以修民事而相邦哉？”\n孔子退，告子贡曰：“吾见于君，不问有邦之道，而问相邦之道，不亦谦乎？”\n子贡曰:“吾子之答也何如？”孔子曰:“如讯。”\n", "para_ids": [132, 133, 134, 135]}
{"uid": 9, "level": "h2", "h1": "上博简", "h2": "《季康子问孔子》", "h3": "6．1", "text": "季康子问于孔子曰：“肥，役有司之后，一不知民务之安在，唯子之贻羞。请问：君子之从事者于民之上，其大务何若？”孔子对曰：“仁之以德，此君子之大务也。”\n康子曰：“请问何谓‘仁之以德’？”孔子曰：“君子在民之上，执民之中，施教于百姓，而民不厌焉，是君子之耻也。是故，君子玉其言而展其行，敬成其德以临民，民望其道而服焉，此之谓‘仁之以德’。且管仲有言曰：‘君子恭则逊，骄则侮，备言多难，衰言则赣，导民唯度，不欲。’”\n曰：“齐人之语，宁服肥耶？”孔子曰：“丘闻之孟之侧曰：‘夫书者，以著君子之德也。夫诗也者，以志君子之志。夫义者，以谨君子之行也。君子涉之，小人观之；君子敬成其德，小人如寐持之以为己哉。’子又焉闻而嫌之哉？” 孔子始以礼遇焉，康子疑其言，乃以直言相报。\n康子初无以对。有顷，乃曰：“然此非肥所闻也。葛㓹今语肥也以处邦家之术曰：‘君子不可以不强：不强则不立；不立则民轻之。不可以不严：不严则不威，不威则民陵之。无信炫增，因邦之所贤而与之。大罪杀之，减罪刑之，小罪罚之。苟能固守而行之，民必服矣。’故子以此言为奚如？”孔子曰：“由丘观之，则微言也已。且夫则今之先人，世三代之传史，岂敢不以其先人之传志告？”\n康子曰：“然其主人亦曰‘古之为邦者必以此’。”孔子曰：“言则美矣，然异于丘之所闻。丘闻之臧文仲有言曰：‘君子强则遗，威则民不尊，严则失众，猛则无亲，好刑则不祥，好杀则作乱。’是故贤人之居邦家也，夙兴夜寐，辟端以比，民之勉美弃恶如归。慎小以合大，疏言而密守之。无禁远，无诣迩；恶人勿陷，好人勿贵，求民以辟。大罪则赦之以刑，减罪则赦之以罚，小则訾 之。凡欲勿尚，凡失勿危，各也。且夫仁之，则百姓劝勉，事皆得其权；而强之，则邦有奸动，百姓送之以乱。夫仁之以德者，树艺五谷，养育六畜，肥民则安，瘠民不树。是故贤人大于邦而有劬心，能为威焉，而刑罚不用也。强之以刑者，则灭速无恒哉！后之世比乱，邦相威毁，众必恶善，贤人深居。是故夫迫邦甚难，民乃多恶矣。”\n康子曰：“无乃肥之闻之也是差乎？固如，吾子之疏肥也！ ”孔子乃辞曰：“子之言也已重。丘也闻君子之以德为务者，因古典礼而彰之，无逆百事，皆请行之。则百姓安焉；作而承之，则邦有穫。先人之所善，亦善之；先人之所事，亦事之，然则邦。先人之所恶勿事，先人之所废勿起，然则民格不善。敉父兄子弟而拯救之，则民有，然后之以，无难。无忘姑姊妹而远敬之，则民有礼，然后奉之以中，纯当其曲以成之。然则邦平而民柔矣。此君子从事者之所适陶冶也。 ”\n", "para_ids": [136, 137, 138, 139, 140, 141]}
{"uid": 10, "level": "h2", "h1": "上博简", "h2": "《君子为礼》", "h3": "7．1", "text": "颜渊侍于夫子。夫子曰：“回，君子为礼，以依于仁。”颜渊作而答曰：“回不敏，弗能少居也。”\n夫子曰：“坐，吾语汝。言之而不义，口勿言也；视之而不义，目勿视也；听之而不义，耳勿听也；动而不义，身无动焉。”\n颜渊退，数日不出。门人问之曰：“吾子何其瘠也？”曰：“然，吾观闻言于夫子，欲行之不能，欲去之而不可，吾是以瘠也。”\n颜渊侍于夫子。夫子曰：“回，独智，人所恶也；独贵，人所恶也；独富，人所恶也。”颜渊起，避席曰：“敢问何谓也？”\n夫子曰：“智而信危，斯人欲其智也；贵而能让，斯人欲其长贵也；富而分贱，斯人欲其富也。……”\n凡色无爱、无佻、无诈、无惰。\n无倪视，无侧睇，凡目无逆，定视是求。\n无唠无呔，听之盏拾，称其众寡。\n无有柔数，无有首诈，直很而谛。\n肩无糜、无扁，身无倨、无倾，行无蹶、无摇，足无伦、无高。\n其在廷则欲济济，其在堂则欲齐齐。……\n行人子羽问于子贡曰：“仲尼与吾子产孰贤？”子贡曰：“夫子治十室之邑亦乐，治万室之邦亦乐。然则夫子贤于子产矣。”\n“与禹孰贤？”子贡曰：“禹治天下之川以为己名；夫子治诗、书，亦以己名。然则贤于禹也。”\n“与舜孰贤？”子贡曰：“舜君天下；夫子。然则贤于舜也。”\n夫子闻之，曰：“赐不吾知也。夙兴夜寐，以求闻……”\n", "para_ids": [142, 143, 144, 145, 146, 147, 148, 149, 150, 151, 152, 153, 154, 155, 156]}
{"uid": 11, "level": "h2", "h1": "上博简", "h2": "《弟子问》", "h3": "8．1", "text": "昔者仲尼箴徒三人，悌徒五人，玩嬉之徒人。 …… 侍坐。 …… 或问曰：“…… 者，可略而告也？”子曰：“小子，听余言：登年不恒至，寿老不复壮，贤者急于；不肖者。今，从，吾子皆能有待乎？君子道昭然，则夫二三子者，，者，皆可以为诸侯相矣。东西南北，不寄 。”\n子路曰：“由闻诸夫子：‘有道则见，无道则隐。’今乃谓此，何？”子曰：“昔者汤得伊尹以为天子，汝弗知也乎，由？夫以众犯难，以亲受禄，劳以成事，殷以处官，仕治以力。鼎俎以就人，不曲防以去人。”\n子曰：“君子无所不足，无所有余。盖正己而不求于人，则可以出而仕矣。”\n弟子或问曰：“若夫出而事君长，蘧伯玉止乎，子惇惇如也其听。子路往乎，子谔谔如也如门。夫何择焉？”子曰：“贫贱而不约者，吾见之矣；富贵而不骄者，吾闻而未之见也。轻禄而不仕，吾见之矣；仕而弗受者，吾闻而未之见也。” 子曰：“人而不临，犹让临也。临而无以先之，亦不若不临。”\n子路曰：“非明主而受其禄，仁之有？”子曰：“赖乎其下，不折其枝；食其贵，不毁其器。君将用汝，何患于折毁？欲仁而得仁，言而守信可也。吾未见諦而信者，未见善事人而爱者。今之世难？無明王，而亦或有贤主焉。则？虽霸而弗王，善矣。夫焉能王人，由？”\n子过曹，颜渊驭，至老丘。有农植其槈而歌焉，子据乎轼而听之，其声如、如也。子曰：“回，听之！是亡国之风也，乱节而哀声。曹之丧，其必此乎？回！”\n子叹曰：“呜！莫我知也夫！”\n子游曰：“有地之谓也乎？”子曰：“偃，吾语汝。君子有夫行也，求为之言；有夫言也，求为之行。言行相近，然后君子。”\n子曰：“回，来，吾告汝，其识诸乎！虽多闻而不友贤，其所行道焉终？” 子曰：“寡闻则孤，寡见则肆。多闻则惑，多见则 。君子，而，则。”\n子曰：“延陵季子，其天民也乎？生而不因其俗。吴人生十年  而禓袒，俑  乎其膺，延陵季子矫而弗受。延陵季子，其天民也乎？”\n子贡问曰：“何如则可以谓仁矣？”子曰：“吾闻父母之丧，食肉如饭土，饮酒如啜水，信乎？”\n子贡曰：“莫亲乎父母，死不顾生。可言乎？其信也。”子曰：“孝乎父母，以汎爱于众而也，此之谓仁。”\n宰我问君子。子曰：“予，如能慎始与终，斯善矣。为君子乎？未，汝安能也？”\n……子曰：“巧言令色，未可谓仁也。诸其言，而不可……”\n", "para_ids": [157, 158, 159, 160, 161, 162, 163, 164, 165, 166, 167, 168, 169, 170]}
{"uid": 12, "level": "h2", "h1": "上博简", "h2": "《孔子见季桓子》", "h3": "9．1", "text": "子见季桓子。桓子曰：“斯闻之：盖贤者，是能亲仁；亲仁者，是能行圣人之道。如夫亲仁、行圣人之道，则斯不足，岂敢望之？如夫见人不厌，问礼不倦，则斯中心乐之。”夫子曰：“士不亲仁，而博闻其词於远人乎？夫士，品物不穷，君子流其观焉。品物备矣，而无成德，则亲诸民。夫民。君子恒以乐福，由肆四方之位以勤。君子睹之以其所睹，听之以其所欲。智不行，疑不 ，兼  以己兼 。此民之所以辅君子之德者。君子德已而立师保，慎其礼乐，尊其心志。此君子之所以养民之术也。”\n桓子曰：“士之所处，可名而知欤？”夫子曰：“吾闻之：唯  仁人其物；邪伪之民，亦以其物。审二道者，以观於民，虽有过 ，弗远矣。”\n桓子曰：“二道者可得闻欤？”夫子曰：“言即至矣，虽吾子勿问，固将以告。仁人之道，衣服必中，容貌不求异于人。不笃也，亦不戝与也。亲有此貌也，而无以合者侥矣。虽非仁人，仍不失为君子也。夫如是者，为礼以使其下，为信以事其上，仁其如此也。上唯道知，无不乱矣。是故备道之子，行勉，弗示也；语验，弗示也，服丽 ，弗示也；似仁者也。如此者，焉与之处而察问其所学之先后。所学由仁欤？盖君子听之。”\n桓子曰：“如夫仁人之未察其行为，则既已闻命矣。如夫邪民之行，可得而闻欤？”夫子曰：“已矣乎！夫邪伪之民，不为信以事其上，而好伐能以诬之也。” 忧怀 维聚，仰天而叹曰：“役不奉亡，不味酒肉，不食五谷，择处危岸，岂不难乎？噫，邪民之行也！好假  美以为荣 也。此与仁人式者也。夫邪伪之民，其术多方。如悉言之，则恐久吾子。”\n桓子曰：“斯不佞，吾子悉言之，犹恐弗知，况其如微言之乎？”夫子曰：“邪伪之民，衣服好，皆求异于人。辇戝兴，道谬淫言，不当其所，皆同其，此邪民也。行年弥久，问学不察，不依其行板，恭哀与兼，此邪民也。色不察，出言不忌，见于君子，大为无摄，此邪民也。夫君子是察，求之于中，此以不惑，而民道之。”\n", "para_ids": [171, 172, 173, 174, 175]}
{"uid": 13, "level": "h2", "h1": "上博简", "h2": "《颜渊问于孔子》", "h3": "10．1", "text": "颜渊问于孔子曰：“敢问君子之入事也有道乎？”孔子曰：“有。”\n颜渊曰：“敢问何如？”孔子曰：“敬有道而先有司，老老而慈幼，慤约而收贫。禄不足则请，有余则辞。敬有道，所以为援也；先有司，所以得情也；老老而慈幼，所以虑仁也；慤约而收贫，所以取靓也。禄不足则请，有余则辞，所以期信也。盖君子之入事也如此矣。”\n颜渊曰：“君子之入事也，既既闻命矣，敢问君子之入教也有道乎？”孔子曰：“有。”\n颜渊曰：“敢问何如？”孔子曰：“修身以先之，则民莫不从矣；前之以博爱，则民莫遗亲矣；导之以俭，则民知足矣；前之以让，则民不争矣；又由而教之以能，贱不肖而远之，则民知禁矣。如进者劝行，退者知禁，则其于教也不远矣。”\n颜渊曰：“君子之入教也，回既闻命矣，敢问致名？”孔子曰：“德成则名至矣，名至必卑身。身治，大则禄富爵贵而名声章明，小则而。君子让而得之，小人争而失之。而，先处也；而，先处也；素行而信，先处也；贫而安乐，先处仁也。君子，也。示，则勤而无欲得焉；，则而无欲焉。如此则富贵或在兹之内矣。庸言之信，庸行之敬；有所有余而不敢尽之，有所不足而不敢弗勉。如此则贫贱必不在兹之内矣。”\n颜渊乃出，以告。曰：“善哉言乎！君子哉问！……”\n", "para_ids": [176, 177, 178, 179, 180, 181]}
{"uid": 14, "level": "h2", "h1": "上博简", "h2": "《史蒥问于夫子》", "h3": "11．1", "text": "齐侯使史蒥为臣，史蒥以告夫子曰：“公使蒥为臣，蒥也不敏，不知所措，愿请益于夫子。”夫子曰：“善哉！臣事之若己父，则君将之以其子。子，其身之贰也。今使子师之、君之、泽之，慎矣。夫既以为其身之贰，则可以行事而治邦家矣。”\n史蒥曰：“如何得民心？”夫子曰：“恒取同古，教于始乎哉！始得可人而举之，仁援仁而进之，不仁人弗得进矣。始得不可人而举之，不仁人乃进矣。且民氓不可侮。众之所植，莫之能废也；众之所废，莫之能竖也。子以是视之，不其难与言也？且夫仁爱以先之，神而化之，何从而不敬？子亦是之测！”\n史蒥曰：“何谓神？何谓敬？”夫子曰：“敬也者，瞻人之颜色而为之化，视其所欲而为之动，此不亦神乎？既而从之以八禁，所以治邦家也。”\n史蒥曰：“何谓八？”夫子曰：“纳邪伪、幽色、举酒、大钟鼎、美宫室、驱骋、田猎、举狱讼，此所以失邦家也，不可以弗戒。子之事行，百姓得其利，邦家以夷；子之事不行，百姓被其害，邦家以败。成败之机，在于何以先民之道，子其图之！”\n史蒥曰：“蒥也，故齐邦敝吏之子，无如图也。闻子之言大惧，不识所为。”夫子曰：“善哉！临事而惧，希不成事！子信能行其事而无危其邦家，则能贵于禹汤，禹汤则学。自始有民以来，未或能再立于地之上，一或不免有过。不恐不惧，不亦难乎？”\n", "para_ids": [182, 183, 184, 185, 186]}
{"uid": 15, "level": "h2", "h1": "定县汉简", "h2": "《儒家者言》", "h3": "1．1", "text": "曰：“明主有三惧，一曰不闻其过；二曰得志如恐不能行\n子贡问孔子曰：“赐为人下，如不知为下。”孔子曰：“为人下者其犹士乎？种得五谷焉，撅之得甘泉焉，草木植禽兽伏焉，生人立焉，死人入焉。多其言。为人下者，其犹土乎？\n曾折援木击曾子者，参得罪夫子夫子，得毋病乎退而就曰：参来勿内也。”曾子自之未尝可得也。小箠则待笞，大怒立，而不去杀身以父之民与杀天子之民者，其罪\n伐陈，西门，因使其降民修之二人子曰丘也\n桓公谓管仲曰：“诸侯管仲对曰：不出境。”桓公今予不道割燕君之所至如。 诸\n渔者曰：“天暑而得鬻之不，思将祭之乎？”孔子曰\n闲处，喟然叹曰：“铜鞮柏华者，周公旦摄天下之政，也。夫有道乃无下于天下哉！\n于大庙，右阶之前，有铜其口，如铭其背曰：“戒之戒之之为人也多，言多过，多事多患也。\n齐景公问子贡曰：“子谁师乎。”子贡也。公曰：子知其圣长，皆曰高，高几何，\n襄子问仲尼曰：“先生行见意先生之道固不通乎？”仲襄子见子路曰：“吾尝问先生，先生不对即隐也，隐安得为仁者不知得为圣？”子路曰：“今天下之鸣钟如冲之以梃\n子曰：“犊主泽鸣，晋国之贤闻君子重伤\n子匡，简子欲杀阳虎，孔子似之孔子。孔子舍。子路怒奋戟欲下。子止之曰：“何仁义之不意诗书不习，礼乐不修，则是丘之罪阳虎如为阳虎，则是非丘\n君子道四，强于行，弱于辞\n何？仲尼曰：“新交取亲\n路行辞于孔，孔子曰：“赠若以车乎？言乎？”子路请以言，孔子曰：“不强不\n曾子有疾，公猛义往问之。曾子言曰：“鸟之将死也，必有悲声；君子将卒也，也。”曾子立志则贪欲之心止则怠隋慢易之节止。君子\n张罔者，四面张，如祝之者四方来者，皆丽予。欲左者左欲右者右欲高者高者下，请受其犯命者，汉陭之，之曰：“汤之德及禽兽矣，故吾四十余国来服\n于鲁如趋受玉臣敢不趋乎君之受敝卑，臣敢\n故人主孝，则名天下誉矣；人臣孝则事君忠，处置之，子不敢撅也。父母全之，子不敢父母全而生之\n子恶言不出于口，蕠言不反于己\n肤，受诸父母，曾子何谓身体发肤，弗敢毁伤？ ”曰：“乐正子毁伤，父不子也，士不友也，尊荣无忧子道，如此可谓孝教之，所由曰孝经之。且夫为人子，亲死然后事\n也。”子路曰：“然。愿闻成人。”孔子曰何以为成人哉？ ”子路曰：“由孔子曰：“由其可以\n林放问礼\n问告朔\n", "para_ids": [187, 188, 189, 190, 191, 192, 193, 194, 195, 196, 197, 198, 199, 200, 201, 202, 203, 204, 205, 206, 207, 208, 209, 210]}
{"uid": 16, "level": "h2", "h1": "《论语》", "h2": "《学而》第一", "h3": "1．1", "text": "子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”\n有子曰：“其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为人之本与！”\n子曰：“巧言令色，鲜矣仁！”\n曾子曰：“吾日三省吾身：为人谋而不忠乎？与朋友交而不信乎？传不习乎？”\n子曰：“道千乘之国，敬事而信，节用而爱人，使民以时。”\n子曰：“弟子入则孝，出则悌，谨而信，汎爱众，而亲人。行有馀力，则以学文。”\n子夏曰：“贤贤易色；事父母，能竭其力；事君，能致其身；与朋友交，言而有信。虽曰未学，吾必谓之学矣。”\n子曰：“君子不重则不威；学则不固。主忠信。无友不如己者。过则勿惮改。”\n曾子曰：“慎终追远，民德归厚矣。”\n子禽问于子贡曰：“夫子至于是邦也，必闻其政，求之与？抑与之与？”子贡曰：“夫子温、良、恭、俭、让以得之。夫子之求之也，其诸异乎人之求之与？”\n子曰：“父在，观其志；父没，观其行；三年无改于父之道，可谓孝矣。”\n有子曰：“礼之用，和为贵。先王之道，斯为美；小大由之。有所不行，知和而和，不以礼节之，亦不可行也。”\n有子曰：“信近于义，言可复也。恭近于礼，远耻辱也。因不失其亲，亦可宗也。”\n子曰：“君子食无求饱，居无求安，敏于事而慎于言，就有道而正焉，可谓好学也已。”\n子贡曰：“贫而无谄，富而无骄，何如？”子曰：“可也；未若贫而乐道，富而好礼者也。”\n子贡曰：“《诗》云：‘如切如磋，如琢如磨。’其斯之谓与？”子曰：“赐也，始可与言《诗》已矣，告诸往而知来者。”\n子曰：“不患人之不己知，患不知人也。”\n", "para_ids": [211, 212, 213, 214, 215, 216, 217, 218, 219, 220, 221, 222, 223, 224, 225, 226]}
{"uid": 17, "level": "h2", "h1": "《论语》", "h2": "《为政》第二", "h3": "2．1", "text": "子曰：“为政以德，譬如北辰，居其所而众星共之。”\n子曰：“《诗》三百，一言以蔽之，曰：‘思无邪。’”\n子曰：“道之以政，齐之以刑，民免而无耻；道之以德，齐之以礼，有耻且格。”\n子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不踰矩。”\n孟懿子问孝。子曰：“无违。”\n樊迟御，子告之曰：“孟孙问孝于我，我对曰：‘无违。’”樊迟曰：“何谓也？”子曰：“生，事之以礼；死，葬之以礼，祭之以礼。”\n孟武伯问孝。子曰：“父母唯其疾之忧。”\n子游问孝。子曰：“今之孝者，是谓能养。至于犬马，皆能有养；不敬，何以别乎？”\n子夏问孝。子曰：“色难。有事，弟子服其劳；有酒食，先生馔，曾是以为孝乎？”\n子曰：“吾与回言终日，不违，如愚。退而省其私，亦足以发，回也不愚。”\n子曰：“视其所以，观其所由，察其所安。人焉廋哉？人焉廋哉？”\n子曰：“温故而知新，可以为师矣。”\n子曰：“君子不器。”\n子贡问君子。子曰：“先行其言而后从之。”\n子曰：“君子周而不比，小人比而不周。”\n子曰：“学而不思则罔，思而不学则殆。”\n子曰：“攻乎异端，斯害也已。”\n子曰：“由！诲女知之乎！知之为知之，不知为不知，是知也。”\n子张学干禄。子曰：“多闻阙疑，慎言其馀，则寡尤；多见阙殆，慎行其馀，则寡悔。言寡尤，行寡悔，禄在其中矣。”\n哀公问曰：“何为则民服？”孔子对曰：“举直错诸枉，则民服；举枉错诸直，则民不服。”\n季康子问：“使民敬、忠以劝，如之何？”子曰：“临之以庄，则敬；孝慈，则忠；举善而教不能，则劝。”\n或谓孔子曰：“子奚不为政？”子曰：“《书》云：‘孝乎惟孝，友于兄弟，施于有政。’是亦为政，奚其为为政？”\n子曰：“人而无信，不知其可也。大车无輗，小车无軏，其何以行之哉？”\n子张问：“十世可知也？”子曰：“殷因于夏礼，所损益，可知也；周因于殷礼，所损益，可知也。其或继周者，虽百世可知也。”\n子曰：“非其鬼而祭之，谄也。见义不为，无勇也。”\n", "para_ids": [227, 228, 229, 230, 231, 232, 233, 234, 235, 236, 237, 238, 239, 240, 241, 242, 243, 244, 245, 246, 247, 248, 249, 250]}
{"uid": 18, "level": "h2", "h1": "《论语》", "h2": "《八佾》第三", "h3": "3．1", "text": "孔子谓季氏，“八佾舞于庭，是可忍也，孰不可忍也？”\n三家者以《雍》彻。子曰：“‘相维辟公，天子穆穆’，奚取于三家之堂？”\n子曰：“人而不仁，如礼何？人而不仁，如乐何？”\n林放问礼之本。子曰：“大哉问！礼，与其奢也，宁俭；丧，与其易也，宁戚。”\n子曰：“夷狄之有君，不如诸夏之亡也。”\n季氏旅于泰山。子谓冉有曰：“女弗能救与？”对曰：“不能。”子曰：“呜呼！曾谓泰山不如林放乎？”\n子曰：“君子无所争。必也射乎！揖让而升，下而饮。其争也君子。”\n子夏问曰：“‘巧笑倩兮，美目盼兮，素以为绚兮。’何谓也？”子曰：“绘事后素。”\n曰：“礼后乎？”子曰：“起予者商也！始可与言《诗》已矣。”\n子曰：“夏礼，吾能言之，杞不足征也；殷礼，吾能言之，宋不足征也。文献不足故也。足，则吾能征之矣。”\n子曰：“禘自既灌而往者，吾不欲观之矣。”\n或问禘之说。子曰：“不知也；知其说者之于天下也，其如示诸斯乎！”指其掌。\n祭如在，祭神如神在。子曰：“吾不与祭，如不祭。”\n王孙贾问曰：“‘与其媚于奥，宁媚于灶’，何谓也？”子曰：“不然；获罪于天，无所祷也。”\n子曰：“周监于二代，郁郁乎文哉！吾从周。”\n子入太庙，每事问。或曰：“孰谓鄹人之子知礼乎？入太庙，每事问。”子闻之，曰：“是礼也。”\n子曰：“射不主皮，为力不同科，古之道也。”\n子贡欲去告朔之饩羊。子曰：“赐也！尔爱其羊，我爱其礼。”\n子曰：“事君尽礼，人以为谄也。”\n定公问：“君使臣，臣事君，如之何？”孔子对曰：“君使臣以礼，臣事君以忠。”\n子曰：“《关雎》、乐而不淫，哀而不伤。”\n哀公问社于宰我。宰我对曰：“夏后氏以松，殷人以柏，周人以栗，曰，使民战栗。”子闻之，曰：“成事不说，遂事不谏，既往不咎。”\n子曰：“管仲之器小哉！”\n或曰：“管仲俭乎？”曰：“管氏有三归，官事不摄，焉得俭？”\n“然则管仲知礼乎？”曰：“邦君树塞门，管氏亦树塞门。邦君为两君之好，有反坫，管氏亦有反坫。管氏而知礼，孰不知礼？”\n子语鲁大师乐，曰：“乐其可知也：始作，翕如也；从之，纯如也，皦如也，绎如也，以成。”\n仪封人请见，曰：“君子之至于斯也，吾未尝不得见也。”从者见之。出曰：“二三子何患于丧乎？天下之无道也久矣，天将以夫子为木铎。”\n子谓《韶》，“尽美矣，又尽善也。”谓《武》，“尽美矣，未尽善也。”\n子曰：“居上不宽，为礼不敬，临丧不哀，吾何以观之哉？”\n", "para_ids": [251, 252, 253, 254, 255, 256, 257, 258, 259, 260, 261, 262, 263, 264, 265, 266, 267, 268, 269, 270, 271, 272, 273, 274, 275, 276]}
{"uid": 19, "level": "h2", "h1": "《论语》", "h2": "《里仁》第四", "h3": "4．1", "text": "子曰：“里仁为美。择不处仁，焉得知？”\n子曰：“不仁者不可以久处约，不可以长处乐。仁者安仁，知者利仁。”\n子曰：“唯仁者能好人，能恶人。”\n子曰：“苟志于仁矣，无恶也。”\n子曰：“富与贵，是人之所欲也；不以其道得之，不处也。贫与贱，是人之所恶也；不以其道得之，不去也。君子去仁，恶乎成名？君子无终食之间违仁，造次必于是，颠沛必于是。”\n子曰：“我未见好仁者、恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。”\n子曰：“人之过也，各于其党。观过，斯知人矣。”\n子曰：“朝闻道，夕死可矣。”\n子曰：“士志于道，而耻恶衣恶食者，未足与议也。”\n子曰：“君子之于天下也，无适也，无莫也，义之与比。”\n子曰：“君子怀德，小人怀土；君子怀刑，小人怀惠。”\n子曰：“放于利而行，多怨。”\n子曰：“能以礼让为国，于从政乎何有？不能以礼让为国，如礼何？”\n子曰：“不患无位，患所以立。不患莫己知，求为可知也。”\n子曰：“参乎！吾道一以贯之。”曾子曰：“唯。”\n子出，门人问曰：“何谓也？”曾子曰：“夫子之道，忠恕而已矣。”\n子曰：“君子喻于义，小人喻于利。”\n子曰：“见贤思齐焉，见不贤而内自省也。”\n子曰：“事父母几谏，见志不从，又敬不违，劳而不怨。”\n子曰：“父母在，不远游，游必有方。”\n子曰：“三年无改于父之道，可谓孝矣。”\n子曰：“父母之年，不可不知也。一则以喜，一则以惧。”\n子曰：“古者言之不出，耻躬之不逮也。”\n子曰：“以约失之者鲜矣。”\n子曰：“君子欲讷于言而敏于行。”\n子曰：“德不孤，必有邻。”\n子游曰：“事君数，斯辱矣；朋友数，斯疏矣。”\n", "para_ids": [277, 278, 279, 280, 281, 282, 283, 284, 285, 286, 287, 288, 289, 290, 291, 292, 293, 294, 295, 296, 297, 298, 299, 300, 301, 302]}
{"uid": 20, "level": "h2", "h1": "《论语》", "h2": "《公冶长》第五", "h3": "5．1", "text": "子谓公冶长，“可妻也。虽在缧絏之中，非其罪也。”以其子妻之。\n子谓南容，“邦有道，不废；邦无道，免于刑戮。”以其兄之子妻之。\n子谓子贱，“君子哉若人！鲁无君子者，斯焉取斯？”\n子贡问曰：“赐也何如？”子曰：“女、器也。”曰：“何器也？”曰：“瑚琏也。”\n或曰：“雍也仁而不佞。”子曰：“焉用佞？御人以口给，屡憎于人。不知其仁，焉用佞？”\n子使漆彫开仕。对曰：“吾斯之未能信。”子说。\n子曰：“道不行，乘桴浮于海。从我者，其由与？”子路闻之喜。子曰：“由也好勇过我，无所取材。”\n孟武伯问：“子路仁乎？”子曰：“不知也。”又问。子曰：“由也，千乘之国，可使治其赋也，不知其仁也。”\n“求也何如？”子曰：“求也，千室之邑，百乘之家，可使为之宰也，不知其仁也。”\n“赤也何如？”子曰：“赤也，束带立于朝，可使与宾客言也，不知其仁也。”\n子谓子贡曰：“女与回也孰愈？”对曰：“赐也何敢望回？回也闻一以知十，赐也闻一以知二。”子曰：“弗如也；吾与女弗如也。”\n宰予昼寝。子曰：“朽木不可雕也，粪土之墙不可杇也；于予与何诛？”子曰：“始吾于人也，听其言而信其行；今吾于人也，听其言而观其行。于予与改是。”\n子曰：“吾未见刚者。”或对曰：“申枨。”子曰：“枨也慾，焉得刚？”\n子贡曰：“我不欲人之加诸我也，吾亦欲无加诸人。”子曰：“赐也，非尔所及也。”\n子贡曰：“夫子之文章，可得而闻也；夫子之言性与天道，不可得而闻也。”\n子路有闻，未之能行，唯恐有闻。\n子贡问曰：“孔文子何以谓之‘文’也？”子曰：“敏而好学，不耻下问，是以谓之‘文’也。”\n子谓子产，“有君子之道四焉：其行己也恭，其事上也敬，其养民也惠，其使民也义。”\n子曰：“晏平仲善与人交，久而敬之。”\n子曰：“臧文仲居蔡，山节藻棁，何如其知也？”\n子张问曰：“令尹子文三仕为令尹，无喜色；三已之，无愠色。旧令尹之政，必以告新令尹。何如？”子曰：“忠矣。”曰：“仁矣乎？”曰：“未知；焉得仁？”\n“崔子弑齐君，陈文子有马十乘，弃而违之。至于他邦，则曰，‘犹吾大夫崔子也。’违之。之一邦，则又曰：‘犹吾大夫崔子也。’违之。何如？”子曰：“清矣。”曰：“仁矣乎？”曰：“未知；焉得仁？”\n季文子三思而后行。子闻之，曰：“再，斯可矣。”\n子曰：“甯武子，邦有道，则知；邦无道，则愚。其知可及也，其愚不可及也。”\n子在陈，曰：“归与！归与！吾党之小子狂简，斐然成章，不知所以裁之。”\n子曰：“伯夷、叔齐不念旧恶，怨是用希。”\n子曰：“孰谓微生高直？或乞醯焉，乞诸其邻而与之。”\n子曰：“巧言、令色、足恭，左丘明耻之，丘亦耻之。匿怨而友其人，左丘明耻之，丘亦耻之。”\n颜渊季路侍。子曰：“盍各言尔志？”子路曰：“愿车马衣裘与朋友共，敝之而无憾。”颜渊曰：“愿无伐善，无施劳。”子路曰：“愿闻子之志。”子曰：“老者安之，朋友信之，少者怀之。”\n子曰：“已矣乎！吾未见能见其过而内自讼者也。”\n子曰：“十室之邑，必有忠信如丘者焉，不如丘之好学也。”\n", "para_ids": [303, 304, 305, 306, 307, 308, 309, 310, 311, 312, 313, 314, 315, 316, 317, 318, 319, 320, 321, 322, 323, 324, 325, 326, 327, 328, 329, 330]}
{"uid": 21, "level": "h2", "h1": "《论语》", "h2": "《雍也》第六", "h3": "6．1", "text": "子曰：“雍也可使南面。”\n仲弓问子桑伯子。子曰：“可也简。”\n仲弓曰：“居敬而行简，以临其民，不亦可乎？居简而行简，无乃大简乎？”子曰：“雍之言然。”\n哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣，今也则亡，未闻好学者也。”\n子华使于齐，冉子为其母请粟。子曰：“与之釜。”\n请益。曰：“与之庾。”\n冉子与之粟五秉。\n子曰：“赤之适齐也，乘肥马，衣轻裘。吾闻之也：君子周急不继富。”\n原思为之宰，与之粟九百，辞。子曰：“毋以与尔邻里乡党乎？”\n子谓仲弓曰：“犂牛之子骍且角，虽欲勿用，山川其舍诸？”\n子曰：“回也，其心三月不违仁，其馀则日月至焉而已矣。”\n季康子问：“仲由可使从政也与？”子曰：“由也果，于从政乎何有？”\n曰：“赐也可使从政也与？”曰：“赐也达，于从政乎何有？”\n曰：“求也可使从政也与？”曰：“求也艺，于从政乎何有？”\n季氏使闵子骞为费宰。闵子骞曰：“善为我辞焉！如有复我者，则吾必在汶上矣。”\n伯牛有疾，子问之，自牖执其手，曰：“亡之，命矣夫！斯人也而有斯疾也！斯人也而有斯疾也！”\n子曰：“贤哉回也！一箪食，一瓢饮，在陋巷，人不堪其忧，回也不改其乐。贤哉回也！”\n冉求曰：“非不说子之道，力不足也。”子曰：“力不足者，中道而废。今女画。”\n子谓子夏曰：“女为君子儒！无为小人儒！”\n子游为武城宰。子曰：“女得人焉耳乎？”曰：“有澹台灭明者，行不由径，非公事，未尝至于偃之室也。”\n子曰：“孟之反不伐，奔而殿，将入门，策其马，曰：‘非敢后也，马不进也。’”\n子曰：“不有祝鮀之佞，而有宋朝之美，难乎免于今之世矣。”\n子曰：“谁能出不由户？何莫由斯道也？”\n子曰：“质胜文则野，文胜质则史。文质彬彬，然后君子。”\n子曰：“人之生也直，罔之生也幸而免。”\n子曰：“知之者不如好之者，好之者不如乐之者。”\n子曰：“中人以上，可以语上也；中人以下，不可以语上也。”\n樊迟问知。子曰：“务民之义，敬鬼神而远之，可谓知矣。”\n问仁。曰：“仁者先难而后获，可谓仁矣。”\n子曰：“知者乐水，仁者乐山。知者动，仁者静。知者乐，仁者寿。”\n子曰：“齐一变，至于鲁；鲁一变，至于道。”\n子曰：“觚不觚，觚哉！觚哉！”\n宰我问曰：“仁者，虽告之曰，‘井有仁焉。’其从之也？”子曰：“何为其然也。君子可逝也，不可陷也；可欺也，不可罔也。”\n子曰：“君子博学于文，约之以礼，亦可以弗畔矣夫！”\n子见南子，子路不说。夫子矢之曰：“予所否者，天厌之！天厌之！”\n子曰：“中庸之为德也，其至矣乎！民鲜久矣。”\n子贡曰：“如有博施于民而能济众，何如？可谓仁乎？”子曰：“何事于仁！必也圣乎！尧、舜其犹病诸！夫仁者，己欲立而立人，己欲达而达人。能近取譬，可谓仁之方也已。”\n", "para_ids": [331, 332, 333, 334, 335, 336, 337, 338, 339, 340, 341, 342, 343, 344, 345, 346, 347, 348, 349, 350, 351, 352, 353, 354, 355, 356, 357, 358, 359, 360]}
{"uid": 22, "level": "h2", "h1": "《论语》", "h2": "《述而》第七", "h3": "7．1", "text": "子曰：“述而不作，信而好古，窃比于我老彭。”\n子曰：“默而识之，学而不厌，诲人不倦，何有于我哉？”\n子曰：“德之不修，学之不讲，闻义不能徙，不善不能改，是吾忧也。”\n子之燕居，申申如也，夭夭如也。\n子曰：“甚矣吾衰也！久矣吾不复梦见周公！”\n子曰：“志于道，据于德，依于仁，游于艺。”\n子曰：“自行束修以上，吾未尝无诲焉。”\n子曰：“不愤不启，不悱不发。举一隅不以三隅反，则不复也。”\n子食于有丧者之侧，未尝饱也。\n子于是日哭，则不歌。\n子谓颜渊曰：“用之则行，舍之则藏，唯我与尔有是夫！”\n子路曰：“子行三军，则谁与？”\n子曰：“暴虎冯河，死而无悔者，吾不与也。必也临事而惧，好谋而成者也。”\n子曰：“富而可求也，虽执鞭之士，吾亦为之。如不可求，从吾所好。”\n子之所慎：斋、战、疾。\n子在齐闻《韶》，三月不知肉味，曰：“不图为乐之至于斯也。”\n冉有曰：“夫子为卫君乎？”子贡曰：“诺；吾将问之。”\n入，曰：“伯夷、叔齐何人也？”曰：“古之贤人也。”曰：“怨乎？”曰：“求仁而得仁，又何怨？”\n出，曰：“夫子不为也。”\n子曰：“饭疏食饮水，曲肱而枕之，乐亦在其中矣。不义而富且贵，于我如浮云。”\n子曰：“加我数年，五十以学，亦可以无大过矣。”\n子所雅言，《诗》、《书》、执礼，皆雅言也。\n叶公问孔子于子路，子路不对。子曰：“女奚不曰，其为人也，发愤忘食，乐以忘忧，不知老之将至云尔。”\n子曰：“我非生而知之者，好古，敏以求之者也。”\n子不语：怪、力、乱、神。\n子曰：“三人行，必有我师焉，择其善者而从之，其不善者而改之。”\n子曰：“天生德于予，桓魋其如予何？”\n子曰：“二三子以我为隐乎？吾无隐乎尔。吾无行而不与二三子者，是丘也。”\n子以四教：文、行、忠、信。\n子曰：“圣人，吾不得而见之矣；得见君子者，斯可矣。”\n子曰：“善人，吾不得而见之矣；得见有恒者，斯可矣。亡而为有，虚而为盈，约而为泰，难乎有恒矣。”\n子钓而不纲，弋不射宿。\n子曰：“盖有不知而作之者，我无是也。多闻，择其善者而从之；多见而识之；知之次也。”\n互乡难与言，童子见，门人惑。子曰：“与其进也，不与其退也，唯何甚？人絜己以进，与其絜也，不保其往也。”\n子曰：“仁远乎哉？我欲仁，斯仁至矣。”\n陈司败问昭公知礼乎？孔子曰：“知礼。”\n孔子退，揖巫马期而进之，曰：“吾闻君子不党，君子亦党乎？君取于吴，为同姓，谓之吴孟子。君而知礼，孰不知礼？”\n巫马期以告。子曰：“丘也幸，苟有过，人必知之。”\n子与人歌而善，必使反之，而后和之。\n子曰：“文莫吾犹人也。躬行君子，则吾未之有得。”\n子曰：“若圣与仁，则吾岂敢？抑为之不厌，诲人不倦，则可谓云尔已矣。”公西华曰：“正唯弟子不能学也。”\n子疾病，子路请祷。子曰：“有诸？”子路对曰：“有之。《诔》曰：‘祷尔于上下神祇。’”子曰：“丘之祷久矣。”\n子曰：“奢则不孙，俭则固。与其不孙也，宁固。”\n子曰：“君子坦荡荡，小人长戚戚。”\n子温而厉，威而不猛，恭而安。\n", "para_ids": [361, 362, 363, 364, 365, 366, 367, 368, 369, 370, 371, 372, 373, 374, 375, 376, 377, 378, 379, 380, 381, 382, 383, 384, 385, 386, 387, 388, 389, 390, 391, 392, 393, 394, 395, 396, 397, 398]}
{"uid": 23, "level": "h2", "h1": "《论语》", "h2": "《泰伯》第八", "h3": "8．1", "text": "子曰：“泰伯，其可谓至德也已矣。三以天下让，民无得而称焉。”\n子曰：“恭而无礼则劳，慎而无礼则葸，勇而无礼则乱，直而无礼则绞。君子笃于亲，则民兴于仁；故旧不遗，则民不偷。”\n曾子有疾，召门弟子曰：“启予足！启予手！《诗》云：‘战战兢兢，如临深渊，如履薄冰。’而今而后吾知免夫！小子！”\n曾子有疾，孟敬子问之。曾子言曰：“鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。”\n曾子曰：“以能问于不能，以多问于寡；有若无，实若虚，犯而不校。昔者吾友尝从事于斯矣。”\n曾子曰：“可以讬六尺之孤，可以寄百里之命，临大节而不可夺也。君子人与？君子人也。”\n曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”\n子曰：“兴于《诗》，立于礼，成于乐。”\n子曰：“民可使由之，不可使知之。”\n子曰：“好勇疾贫，乱也。人而不仁，疾之已甚，乱也。”\n子曰：“如有周公之才之美，使骄且吝，其馀不足观也已。”\n子曰：“三年学，不至于谷，不易得也。”\n子曰：“笃信好学，守死善道。危邦不入，乱邦不居。天下有道则见，无道则隐。邦有道，贫且贱焉，耻也；邦无道，富且贵焉，耻也。”\n子曰：“不在其位，不谋其政。”\n子曰：“师挚之始，《关雎》之乱，洋洋乎盈耳哉！”\n子曰：“狂而不直，侗而不愿，悾悾而不信，吾不知之矣。”\n子曰：“学如不及，犹恐失之。”\n子曰：“巍巍乎，舜、禹之有天下也而不与焉！”\n子曰：“大哉！尧之为君也！巍巍乎！唯天为大，唯尧则之。荡荡乎！民无能名焉。巍巍乎！其有成功也，焕乎！其有文章也！”\n舜有臣五人而天下治。武王曰：“予有乱臣十人。”孔子曰：“才难，不其然乎？唐、虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。”\n子曰：“禹，吾无间然矣。菲饮食而致孝乎鬼神，恶衣服而致美乎黻冕，卑宫室而尽力乎沟洫。禹，吾无间然矣。”\n", "para_ids": [399, 400, 401, 402, 403, 404, 405, 406, 407, 408, 409, 410, 411, 412, 413, 414, 415, 416, 417, 418, 419]}
{"uid": 24, "level": "h2", "h1": "《论语》", "h2": "《子罕》第九", "h3": "9．1", "text": "子罕言利与命与仁。\n达巷党人曰：“大哉孔子！博学而无所成名。”子闻之，谓门弟子曰：“吾何执？执御乎？执射乎？吾执御矣。”\n子曰：“麻冕，礼也；今也纯，俭，吾从众。拜下，礼也；今拜乎上，泰也。虽违众，吾从下。”\n子绝四：毋意，毋必，毋固，毋我。\n子畏于匡，曰：“文王既没，文不在兹乎？天之将丧斯文也，后死者不得与于斯文也；天之未丧斯文也，匡人其如予何？”\n大宰问于子贡曰：“夫子圣者与？何其多能也？”子贡曰：“固天纵之将圣，又多能也。”\n子闻之，曰：“大宰知我乎！吾少也贱，故多能鄙事。君子多乎哉？不多也。”\n牢曰：“子云：‘吾不试，故艺。’”\n子曰：“吾有知乎哉？无知也。有鄙夫问于我，空空如也。我叩其两端而竭焉。”\n子曰：“凤鸟不至，河不出图，吾已矣夫！”\n子见齐衰者、冕衣裳者与瞽者，见之，虽少，必作；过之，必趋。\n颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱人，博我以文，约我以礼，欲罢不能。既竭吾才，如有所立卓尔。虽欲从之，末由也已。”\n子疾病，子路使门人为臣。病间，曰：“久矣哉，由之行诈也！无臣而为有臣。吾谁欺？欺天乎！且予与其死于臣之手也，无宁死于二三子之手乎！且予纵不得大葬，予死于道路乎！”\n子贡曰：“有美玉于斯，韫匵而藏诸？求善贾而沽诸？”子曰：“沽之哉！沽之哉！我待贾者也。”\n子欲居九夷。或曰：“陋。如之何？”子曰：“君子居之，何陋之有？”\n子曰：“吾自卫反鲁，然后乐正，《雅》、《颂》各得其所。”\n子曰：“出则事公卿，入则事父兄，丧事不敢不勉，不为酒困，何有于我哉？”\n子在川上，曰：“逝者如斯夫！不舍昼夜。”\n子曰：“吾未见好德如好色者也。”\n子曰：“譬如为山，未成一篑，止，吾止也。譬如平地，虽覆一篑，进，吾往也。”\n子曰：“语之而不惰者，其回也与！”\n子谓颜渊，曰：“惜乎！吾见其进也，未见其止也。”\n子曰：“苗而不秀者有矣夫！秀而不实者有矣夫！”\n子曰：“后生可畏，焉知来者之不如今也？四十、五十而无闻焉，斯亦不足畏也已。”\n子曰：“法语之言，能无从乎？改之为贵。巽与之言，能无说乎？绎之为贵。说而不绎，从而不改，吾末如之何也已矣。”\n子曰：“主忠信，毋友不如己者，过则勿惮改。”\n子曰：“三军可夺帅也，匹夫不可夺志也。”\n子曰：“衣敝缊袍，与衣狐貉者立，而不耻者，其由也与？‘不忮不求，何用不臧？’”子路终身诵之。子曰：“是道也，何足以臧？”\n子曰：“岁寒，然后知松柏之后彫也。”\n子曰：“知者不惑，仁者不忧，勇者不惧。”\n子曰：“可与共学，未可与适道；可与适道，未可与立；可与立，未可与权。”\n“唐棣之华，偏其反而。岂不尔思？室是远而。”子曰：“未之思也，夫何远之有？”\n", "para_ids": [420, 421, 422, 423, 424, 425, 426, 427, 428, 429, 430, 431, 432, 433, 434, 435, 436, 437, 438, 439, 440, 441, 442, 443, 444, 445, 446, 447, 448, 449, 450]}
{"uid": 25, "level": "h2", "h1": "《论语》", "h2": "《乡党》第十", "h3": "10．1", "text": "孔子于乡党，恂恂如也，似不能言者。其在宗庙朝廷，便便言，唯谨尔。\n朝，与下大夫言，侃侃如也；与上大夫言，訚訚如也。君在，踧踖如也，与与如也。\n君召使摈，色勃如也，足躩如也。揖所与立，左右手，衣前后，襜如也。趋进，翼如也。宾退，必复命曰：“宾不顾矣。”\n入公门，鞠躬如也，如不容。\n立不中门，行不履阈。\n过位，色勃如也，足躩如也，其言似不足者。\n摄齐升堂，鞠躬如也，屏气似不息者。\n出，降一等，逞颜色，怡怡如也。\n没阶，趋进，翼如也。\n复其位，踧踖如也。\n执圭，鞠躬如也，如不胜。上如揖，下如授。勃如战色，足蹜蹜如有循。\n享礼，有容色。\n私觌，愉愉如也。\n君子不以绀緅饰，红紫不以为亵服。\n当暑，袗絺绤，必表而出之。\n缁衣，羔裘；素衣，麑裘；黄衣，狐裘。\n亵裘长，短右袂。\n必有寝衣，长一身有半。\n狐貉之厚以居。\n去丧，无所不佩。\n非帷裳，必杀之。羔裘玄冠，不以弔。\n吉月，必朝服而朝。\n齐，必有明衣，布。\n齐必变食，居必迁坐。\n食不厌精，脍不厌细。食饐而餲，鱼馁而肉败，不食。色恶，不食。臭恶，不食。失饪，不食。不时，不食。割不正，不食。不得其酱，不食。肉虽多，不使胜食气。唯酒无量，不及乱。沽酒市脯，不食。不撤薑食，不多食。\n祭于公，不宿肉。祭肉不出三日。出三日，不食之矣。\n食不语，寝不言。\n虽蔬食菜羹，必祭，必齐如也。\n席不正，不坐。\n乡人饮酒，杖者出，斯出矣。\n乡人傩，朝服而立于阼阶。\n问人于他邦，再拜而送之。\n康子馈药，拜而受之。曰：“丘未达，不敢尝。”\n厩焚。子退朝，曰：“伤人乎？”不问马。\n君赐食，必正席，先尝之。君赐腥，必熟而荐之。君赐生，必畜之。侍食于君，君祭，先饭。\n疾，君视之，东首，加朝服，拖绅。\n君命召，不俟驾行矣。\n入太庙，每事问。\n朋友死，无所归，曰：“于我殡。”\n朋友之馈，虽车马，非祭肉，不拜。\n寝不尸，居不客。\n见齐衰者，虽狎，必变。见冕者与瞽者，虽亵，必以貌。\n凶服者式之。式负版者。\n有盛馔，必变色而作。\n迅雷风烈必变。\n升车，必正立，执绥。\n车中，不内顾，不疾言，不亲指。\n色斯举矣，翔而后集。曰：“山梁雌雉，时哉时哉！”子路共之，三嗅而作。\n", "para_ids": [451, 452, 453, 454, 455, 456, 457, 458, 459, 460, 461, 462, 463, 464, 465, 466, 467, 468, 469, 470, 471, 472, 473, 474, 475, 476, 477]}
{"uid": 26, "level": "h2", "h1": "《论语》", "h2": "《先进》第十一", "h3": "11．1", "text": "子曰：“先进于礼乐，野人也；后进于礼乐，君子也。如用之，则吾从先进。”\n子曰：“从我于陈、蔡者，皆不及门也。”\n德行：颜渊、闵子骞、冉伯牛、仲弓。言语：宰我、子贡。政事：冉有、季路。文学：子游、子夏。\n子曰：“回也非助我者也，于吾言无所不说。”\n子曰：“孝哉闵子骞！人不间于其父母、昆弟之言。”\n南容三复白圭，孔子以其兄之子妻之。\n季康子问弟子孰为好学。孔子对曰：“有颜回者好学，不幸短命死矣，今也则亡。”\n颜渊死，颜路请子之车以为之椁。子曰：“才不才，亦各言其子也。鲤也死，有棺而无椁。吾不徒行以为之椁。以吾从大夫之后，不可徒行也。”\n颜渊死。子曰：“噫！天丧予！天丧予！”\n颜渊死，子哭之恸。从者曰：“子恸矣！”曰：“有恸乎？非夫人之为恸而谁为？”\n颜渊死，门人欲厚葬之。子曰：“不可。”\n门人厚葬之。子曰：“回也视予犹父也，予不得视犹子也。非我也，夫二三子也。”\n季路问事鬼神。子曰：“未能事人，焉能事鬼？”\n曰：“敢问死。”曰：“未知生，焉知死？”\n闵子侍侧，訚訚如也；子路，行行如也；冉有、子贡，侃侃如也。子乐。“若由也，不得其死然。”\n鲁人为长府。闵子骞曰：“仍旧贯，如之何？何必改作？”子曰：“夫人不言，言必有中。”\n子曰：“由之瑟奚为于丘之门？”门人不敬子路。子曰：“由也升堂矣，未入于室也。”\n子贡问：“师与商也孰贤？”子曰：“师也过，商也不及。”\n曰：“然则师愈与？”子曰：“过犹不及。”\n季氏富于周公，而求也为之聚敛而附益之。子曰：“非吾徒也。小子鸣鼓而攻之，可也。”\n柴也愚，参也鲁，师也辟，由也喭。\n子曰：“回也其庶乎，屡空。赐不受命，而货殖焉，亿则屡中。”\n子张问善人之道。子曰：“不践迹，亦不入于室。”\n子曰：“论笃是与，君子者乎？色庄者乎？”\n子路问：“闻斯行诸？”子曰：“有父兄在，如之何其闻斯行之？”\n冉有问：“闻斯行诸？”子曰：“闻斯行之。”\n公西华曰：“由也问‘闻斯行诸’，子曰：‘有父兄在’；求也问‘闻斯行诸’，子曰：‘闻斯行之’。赤也惑，敢问。”子曰：“求也退，故进之；由也兼人，故退之。”\n子畏于匡，颜渊后。子曰：“吾以女为死矣。”曰：“子在，回何敢死？”\n季子然问：“仲由、冉求可谓大臣与？”子曰：“吾以子为异之问，曾由与求之问。所谓大臣者，以道事君，不可则止。今由与求也，可谓具臣矣。”\n曰：“然则从之者与？”子曰：“弑父与君，亦不从也。”\n子路使子羔为费宰。子曰：“贼夫人之子。”\n子路曰：“有民人焉，有社稷焉，何必读书，然后为学？”\n子曰：“是故恶夫佞者。”\n子路、曾晳、冉有、公西华侍坐。\n子曰：“以吾一日长乎尔，毋吾以也。居则曰：‘不吾知也！’如或知尔，则何以哉？”\n子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”\n夫子哂之。\n“求！尔何如？”\n对曰：“方六七十，如五六十，求也为之，比及三年，可使足民。如其礼乐，以俟君子。”\n“赤！尔何如？”\n对曰：“非曰能之，愿学焉。宗庙之事，如会同，端章甫，愿为小相焉。”\n“点！尔何如？”\n鼓瑟希，铿尔，舍瑟而作，对曰：“异乎三子者之撰。”\n子曰：“何伤乎？亦各言其志也。”\n曰：“莫春者，春服既成，冠者五六人，童子六七人，浴乎沂，风乎舞雩，咏而归。”\n夫子喟然叹曰：“吾与点也！”三子者出，曾晳后。曾晳曰：“夫三子者之言何如？”\n子曰：“亦各言其志也已矣。”\n曰：“夫子何哂由也？”\n曰：“为国以礼，其言不让，是故哂之。”\n“唯求则非邦也与？”\n“安见方六七十如五六十而非邦也者？”\n“唯赤则非邦也与？”\n“宗庙会同，非诸侯而何？赤也为之小，孰能为之大？”\n", "para_ids": [478, 479, 480, 481, 482, 483, 484, 485, 486, 487, 488, 489, 490, 491, 492, 493, 494, 495, 496, 497, 498, 499, 500, 501, 502, 503]}
{"uid": 27, "level": "h2", "h1": "《论语》", "h2": "《颜渊》第十二", "h3": "12．1", "text": "颜渊问仁。子曰：“克己复礼为仁。一日克己复礼，天下归仁焉。为仁由己，而由人乎哉？”\n颜渊曰：“请问其目。”子曰：“非礼勿视，非礼勿听，非礼勿言，非礼勿动。”\n颜渊曰：“回虽不敏，请事斯语矣。”\n仲弓问仁。子曰：“出门如见大宾，使民如承大祭。己所不欲，勿施于人。在邦无怨，在家无怨。”\n仲弓曰：“雍虽不敏，请事斯语矣。”\n司马牛问仁。子曰：“仁者，其言也讱。”\n曰：“其言也讱，斯谓之仁已乎？”子曰：“为之难，言之得无讱乎？”\n司马牛问君子。子曰：“君子不忧不惧。”\n曰：“不忧不惧，斯谓之君子已乎？”子曰：“内省不疚，夫何忧何惧？”\n司马牛忧曰：“人皆有兄弟，我独亡。”子夏曰：“商闻之矣：死生有命，富贵在天。君子敬而无失，与人恭而有礼。四海之内，皆兄弟也。君子何患乎无兄弟也？”\n子张问明。子曰：“浸润之谮，肤受之愬，不行焉，可谓明也已矣。浸润之谮，肤受之愬，不行焉，可谓远也已矣。”\n子贡问政。子曰：“足食，足兵，民信之矣。”\n子贡曰：“必不得已而去，于斯三者何先？”曰：“去兵。”\n子贡曰：“必不得已而去，于斯二者何先？”曰：“去食。自古皆有死，民无信不立。”\n棘子成曰：“君子质而已矣，何以文为？”子贡曰：“惜乎，夫子之说君子也！驷不及舌。文犹质也，质犹文也。虎豹之鞹犹犬羊之鞹。”\n哀公问于有若曰：“年饥，用不足，如之何？”\n有若对曰：“盍彻乎？”\n曰：“二，吾犹不足，如之何其彻也？”\n对曰：“百姓足，君孰与不足？百姓不足，君孰与足？”\n子张问崇德、辨惑。子曰：“主忠信、徙义，崇德也。爱之欲其生，恶之欲其死。既欲其生，又欲其死，是惑也。‘诚不以富，亦祗以异。’”\n齐景公问政于孔子。孔子对曰：“君君，臣臣，父父，子子。”公曰：“善哉！信如君不君，臣不臣，父不父，子不子，虽有粟，吾得而食诸？”\n子曰：“片言可以折狱者，其由也与？”\n子路无宿诺。\n子曰：“听讼，吾犹人也。必也使无讼乎！”\n子张问政。子曰：“居之无倦，行之以忠。”\n子曰：“博学于文，约之以礼，亦可以弗畔矣夫！”\n子曰：“君子成人之美，不成人之恶。小人反是。”\n季康子问政于孔子。孔子对曰：“政者、正也。子帅以正，孰敢不正？”\n季康子患盗，问于孔子。孔子对曰：“苟子之不欲，虽赏之不窃。”\n季康子问政于孔子曰：“如杀无道，以就有道，何如？”孔子对曰：“子为政，焉用杀？子欲善而民善矣。君子之德风，小人之德草。草上之风，必偃。”\n子张问：“士何如斯可谓之达矣？”子曰：“何哉，尔所谓达者？”子张对曰：“在邦必闻，在家必闻。”子曰：“是闻也，非达也。夫达也者，质直而好义，察言而观色，虑以下人。在邦必达，在家必达。夫闻也者，色取仁而行违，居之不疑。在邦必闻，在家必闻。”\n樊迟从游于舞雩之下，曰：“敢问崇德、修慝、辨惑。”子曰：“善哉问！先事后得，非崇德与？攻其恶，无攻人之恶，非修慝与？一朝之忿，忘其身，以及其亲，非惑与？”\n樊迟问仁。子曰：“爱人。”\n问知。子曰：“知人。”樊迟未达。子曰：“举直错诸枉，能使枉者直。”\n樊迟退，见子夏曰：“乡也吾见于夫子而问知，子曰：‘举直错诸枉，能使枉者直。’何谓也？”\n子夏曰：“富哉言乎！舜有天下，选于众，举皋陶，不仁者远矣。汤有天下，选于众，举伊尹，不仁者远矣。”\n子贡问友。子曰：“忠告而善道之，不可则止，毋自辱焉。”\n曾子曰：“君子以文会友，以友辅仁。”\n", "para_ids": [504, 505, 506, 507, 508, 509, 510, 511, 512, 513, 514, 515, 516, 517, 518, 519, 520, 521, 522, 523, 524, 525, 526, 527]}
{"uid": 28, "level": "h2", "h1": "《论语》", "h2": "《子路》第十三", "h3": "13．1", "text": "子路问政。子曰：“先之劳之。”请益。曰：“无倦。”\n仲弓为季氏宰，问政。子曰：“先有司，赦小过，举贤才。”\n曰：“焉知贤才而举之？”曰：“举尔所知；尔所不知，人其舍诸？”\n子路曰：“卫君待子而为政，子将奚先？”\n子曰：“必也正名乎！”\n子路曰：“有是哉，子之迂也！奚其正？”\n子曰：“野哉由也！君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所错手足。故君子名之必可言也，言之必可行也。君子于其言，无所苟而已矣。”\n樊迟请学稼。子曰：“吾不如老农。”请学为圃。曰：“吾不如老圃。”\n樊迟出。子曰：“小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？”\n子曰：“诵《诗》三百，授之以政，不达；使于四方，不能专对；虽多，亦奚以为？”\n子曰：“其身正，不令而行；其身不正，虽令不从。”\n子曰：“鲁、卫之政，兄弟也。”\n子谓卫公子荆善居室。始有，曰：“苟合矣。”少有，曰：“苟完矣。”富有，曰：“苟美矣。”\n子适卫，冉有仆。子曰：“庶矣哉！”\n冉有曰：“既庶矣，又何加焉？”曰：“富之。”\n曰：“既富矣，又何加焉？”曰：“教之。”\n子曰：“苟有用我者，期月而已可也，三年有成。”\n子曰：“‘善人为邦百年，亦可以胜残去杀矣。’诚哉是言也！”\n子曰：“如有王者，必世而后仁。”\n子曰：“苟正其身矣，于从政乎何有？不能正其身，如正人何？”\n冉子退朝。子曰：“何晏也？”对曰：“有政。”子曰：“其事也。如有政，虽不吾以，吾其与闻之。”\n．定公问：“一言而可以兴邦，有诸？”\n孔子对曰：“言不可以若是其几也。人之言曰：‘为君难，为臣不易。’如知为君之难也，不几乎一言而兴邦乎？”\n曰：“一言而丧邦，有诸？”\n孔子对曰：“言不可以若是其几也。人之言曰：‘予无乐乎为君，唯其言而莫予违也。’如其善而莫之违也，不亦善乎？如不善而莫之违也，不几乎一言而丧邦乎？”\n叶公问政。子曰：“近者说，远者来。”\n子夏为莒父宰，问政。子曰：“无欲速，无见小利。欲速，则不达；见小利，则大事不成。”\n叶公语孔子曰：“吾党有直躬者，其父攘羊，而子证之。”孔子曰：“吾党之直者异于是：父为子隐，子为父隐。直在其中矣。”\n樊迟问仁。子曰：“居处恭，执事敬，与人忠。虽之夷狄，不可弃也。”\n子贡问曰：“何如斯可谓之士矣？”子曰：“行己有耻，使于四方，不辱君命，可谓士矣。”\n曰：“敢问其次。”曰：“宗族称孝焉，乡党称弟焉。”\n曰：“敢问其次。”曰：“言必信，行必果，硁硁然小人哉！抑亦可以为次矣。”\n曰：“今之从政者何如？”子曰：“噫！斗筲之人，何足算也？”\n子曰：“不得中行而与之，必也狂狷乎！狂者进取，狷者有所不为也。”\n子曰：“南人有言曰：‘人而无恒，不可以作巫医。’善夫！‘不恒其德，或承之羞。’”子曰：“不占而已矣。”\n子曰：“君子和而不同，小人同而不和。”\n子贡问曰：“乡人皆好之，何如？”子曰：“未可也。”\n“乡人皆恶之，何如？”子曰：“未可也；不如乡人之善者好之，其不善者恶之。”\n子曰：“君子易事而难说也。说之不以道，不说也；及其使人也，器之。小人难事而易说也。说之虽不以道，说也；及其使人也，求备焉。”\n子曰：“君子泰而不骄，小人骄而不泰。”\n子曰：“刚、毅、木、讷近仁。”\n子路问曰：“何如斯可谓之士矣？”子曰：“切切偲偲，怡怡如也，可谓士矣。朋友切切偲偲，兄弟怡怡。”\n子曰：“善人教民七年，亦可以即戎矣。”\n子曰：“以不教民战，是谓弃之。”\n", "para_ids": [528, 529, 530, 531, 532, 533, 534, 535, 536, 537, 538, 539, 540, 541, 542, 543, 544, 545, 546, 547, 548, 549, 550, 551, 552, 553, 554, 555, 556, 557]}
{"uid": 29, "level": "h2", "h1": "《论语》", "h2": "《宪问》第十四", "h3": "14．1", "text": "宪问耻。子曰：“邦有道、谷，邦无道、谷，耻也。”\n“克、伐、怨、欲不行焉，可以为仁矣？”子曰：“可以为难矣，仁则吾不知也。”\n子曰：“士而怀居，不足以为士矣。”\n子曰：“邦有道，危言危行；邦无道，危行言孙。”\n子曰：“有德者必有言，有言者不必有德。仁者必有勇，勇者不必有仁。”\n南宫适问于孔子曰：“羿善射，奡荡舟，俱不得其死然。禹、稷躬稼而有天下。”夫子不答。\n南宫适出，子曰：“君子哉若人！尚德哉若人！”\n子曰：“君子而不仁者有矣夫，未有小人而仁者也。”\n子曰：“爱之，能勿劳乎？忠焉，能勿诲乎？”\n子曰：“为命，裨谌草创之，世叔讨论之，行人子羽修饰之，东里子产润色之。”\n或问子产。子曰：“惠人也。”\n问子西。曰：“彼哉！彼哉！”\n问管仲。曰：“人也。夺伯氏骈邑三百，饭疏食，没齿无怨言。”\n子曰：“贫而无怨、难，富而无骄、易。”\n子曰：“孟公绰为赵、魏老则优，不可以为滕、薛大夫。”\n子路问成人。子曰：“若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣。”曰：“今之成人者何必然？见利思义，见危授命，久要不忘平生之言，亦可以为成人矣。”\n子问公叔文子于公明贾曰：“信乎，夫子不言、不笑、不取乎？”\n公明贾对曰：“以告者过也。夫子时然后言，人不厌其言；乐然后笑，人不厌其笑；义然后取，人不厌其取。”\n子曰：“其然？岂其然乎？”\n子曰：“臧武仲以防求为后于鲁，虽曰不要君，吾不信也。”\n子曰：“晋文公谲而不正，齐桓公正而不谲。”\n子路曰：“桓公杀公子纠，召忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁，如其仁。”\n子贡曰：“管仲非仁者与？桓公杀公子纠，不能死，又相之。”子曰：“管仲相桓公，霸诸侯，一匡天下，民到于今受其赐。微管仲，吾其被发左衽矣。岂若匹夫匹妇之为谅也，自经于沟渎而莫之知也？”\n公叔文子之臣大夫僎，与文子同升诸公。子闻之，曰：“可以为‘文’矣。”\n子言卫灵公之无道也，康子曰：“夫如是，奚而不丧？”孔子曰：“仲叔圉治宾客，祝鮀治宗庙，王孙贾治军旅。夫如是，奚其丧？”\n子曰：“其言之不怍，则为之也难。”\n陈成子弑简公。孔子沐浴而朝，告于哀公曰：“陈恒弑其君，请讨之。”公曰：“告夫三子！”\n孔子曰：“以吾从大夫之后，不敢不告也。君曰‘告夫三子’者！”\n之三子，告，不可。孔子曰：“以吾从大夫之后，不敢不告也。”\n子路问事君。子曰：“勿欺也而犯之。”\n子曰：“君子上达，小人下达。”\n子曰：“古之学者为己，今之学者为人。”\n蘧伯玉使人于孔子。孔子与之坐而问焉，曰：“夫子何为？”对曰：“夫子欲寡其过而未能也。”\n使者出。子曰：“使乎！使乎！”\n子曰：“不在其位，不谋其政。”\n曾子曰：“君子思不出其位。”\n子曰：“君子耻其言而过其行。”\n子曰：“君子道者三，我无能焉：仁者不忧，知者不惑，勇者不惧。”子贡曰：“夫子自道也。”\n子贡方人。子曰：“赐也贤乎哉？夫我则不暇。”\n子曰：“不患人之不己知，患其不能也。”\n子曰：“不逆诈，不亿不信，抑亦先觉者，是贤乎！”\n微生亩谓孔子曰：“丘何为是栖栖者与？无乃为佞乎？”孔子曰：“非敢为佞也，疾固也。”\n子曰：“骥不称其力，称其德也。”\n或曰：“‘以德报怨’，何如？”子曰：“何以报德？‘以直报怨，以德报德。’”\n子曰：“莫我知也夫！”子贡曰：“何为其莫知子也？”子曰：“不怨天，不尤人，下学而上达。知我者其天乎！”\n公伯寮愬子路于季孙。子服景伯以告，曰：“夫子固有惑志于公伯寮，吾力犹能肆诸市朝。”\n子曰：“道之将行也与，命也；道之将废也与，命也。公伯寮其如命何！”\n子曰：“贤者辟世，其次辟地，其次辟色，其次辟言。”\n子曰：“作者七人矣。”\n子路宿于石门。晨门曰：“奚自？”子路曰：“自孔氏。”曰：“是知其不可而为之者与？”\n子击磬于卫，有荷蒉而过孔氏之门者，曰：“有心哉，击磬乎！”既而曰：“鄙哉，硁硁乎！莫己知也，斯已而已矣。‘深则厉，浅则揭。’”\n子曰：“果哉！末之难矣。”\n子张曰：“《书》云：‘高宗谅阴，三年不言。’何谓也？”子曰：“何必高宗，古之人皆然。君薨，百官总己以听于冢宰三年。”\n子曰：“上好礼，则民易使也。”\n子路问君子。子曰：“修己以敬。”\n曰：“如斯而已乎？”曰：“修己以安人。”\n曰：“如斯而已乎？”曰：“修己以安百姓。修己以安百姓，尧、舜其犹病诸？”\n原壤夷俟。子曰：“幼而不孙弟，长而无述焉，老而不死，是为贼。”以杖叩其胫。\n阙党童子将命。或问之曰：“益者与？”子曰：“吾见其居于位也，见其与先生并行也。非求益者也，欲速成者也。”\n", "para_ids": [558, 559, 560, 561, 562, 563, 564, 565, 566, 567, 568, 569, 570, 571, 572, 573, 574, 575, 576, 577, 578, 579, 580, 581, 582, 583, 584, 585, 586, 587, 588, 589, 590, 591, 592, 593, 594, 595, 596, 597, 598, 599, 600, 601]}
{"uid": 30, "level": "h2", "h1": "《论语》", "h2": "《卫灵公》第十五", "h3": "15．1", "text": "卫灵公问陈于孔子。孔子对曰：“俎豆之事，则尝闻之矣；军旅之事，未之学也。”明日遂行。\n在陈绝粮，从者病，莫能兴。子路愠见曰：“君子亦有穷乎？”子曰：“君子固穷，小人穷斯滥矣。”\n子曰：“赐也，女以予为多学而识之者与？”对曰：“然，非与？”曰：“非也，予一以贯之。”\n子曰：“由！知德者鲜矣。”\n子曰：“无为而治者其舜也与？夫何为哉？恭己正南面而已矣。”\n子张问行。子曰：“言忠信，行笃敬，虽蛮貊之邦，行矣。言不忠信，行不笃敬，虽州里，行乎哉？立则见其参于前也，在舆则见其倚于衡也，夫然后行。”子张书诸绅。\n子曰：“直哉史鱼！邦有道，如矢；邦无道，如矢。君子哉蘧伯玉！邦有道，则仕；邦无道，则可卷而怀之。”\n子曰：“可与言而不与言，失人；不可与言而与之言，失言。知者不失人，亦不失言。”\n子曰：“志士仁人，无求生以害仁，有杀身以成仁。”\n子贡问为仁。子曰：“工欲善其事，必先利其器。居是邦也，事其大夫之贤者，友其士之仁者。”\n颜渊问为邦。子曰：“行夏之时，乘殷之辂，服周之冕，乐则《韶》《舞》。放郑声，远佞人。郑声淫，佞人殆。”\n子曰：“人无远虑，必有近忧。”\n子曰：“已矣乎！吾未见好德如好色者也。”\n子曰：“臧文仲、其窃位者与！知柳下惠之贤而不与立也。”\n子曰：“躬自厚而薄责于人，则远怨矣。”\n子曰：“不曰‘如之何、如之何’者，吾末如之何也已矣。”\n子曰：“群居终日，言不及义，好行小慧，难矣哉！”\n子曰：“君子义以为质，礼以行之，孙以出之，信以成之。君子哉！”\n子曰：“君子病无能焉，不病人之不己知也。”\n子曰：“君子疾没世而名不称焉。”\n子曰：“君子求诸己，小人求诸人。”\n子曰：“君子矜而不争，群而不党。”\n子曰：“君子不以言举人，不以人废言。”\n子贡问曰：“有一言而可以终身行之者乎？”子曰：“其恕乎！己所不欲，勿施于人。”\n子曰：“吾之于人也，谁毁谁誉？如有所誉者，其有所试矣。斯民也，三代之所以直道而行也。”\n子曰：“吾犹及史之阙文也。有马者借人乘之，今亡矣夫！”\n子曰：“巧言乱德。小不忍，则乱大谋。”\n子曰：“众恶之，必察焉；众好之，必察焉。”\n子曰：“人能弘道，非道弘人。”\n子曰：“过而不改，是谓过矣。”\n子曰：“吾尝终日不食，终夜不寝，以思，无益，不如学也。”\n子曰：“君子谋道不谋食。耕也，馁在其中矣；学也，禄在其中矣。君子忧道不忧贫。”\n子曰：“知及之，仁不能守之；虽得之，必失之。知及之，仁能守之。不庄以涖之，则民不敬。知及之，仁能守之，庄以涖之，动之不以礼，未善也。”\n子曰：“君子不可小知而可大受也，小人不可大受而可小知也。”\n子曰：“民之于仁也，甚于水火。水火、吾见蹈而死者矣，未见蹈仁而死者也。”\n子曰：“当仁，不让于师。”\n子曰：“君子贞而不谅。”\n子曰：“事君，敬其事而后其食。”\n子曰：“有教无类。”\n子曰：“道不同，不相为谋。”\n子曰：“辞达而已矣。”\n师冕见，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”\n师冕出。子张问曰：“与师言之道与？”子曰：“然；固相师之道也。”\n", "para_ids": [602, 603, 604, 605, 606, 607, 608, 609, 610, 611, 612, 613, 614, 615, 616, 617, 618, 619, 620, 621, 622, 623, 624, 625, 626, 627, 628, 629, 630, 631, 632, 633, 634, 635, 636, 637, 638, 639, 640, 641, 642, 643]}
{"uid": 31, "level": "h2", "h1": "《论语》", "h2": "《季氏》第十六", "h3": "16．1", "text": "季氏将伐颛臾。冉有、季路见于孔子曰：“季氏将有事于颛臾。”\n孔子曰：“求！无乃尔是过与？夫颛臾，昔者先王以为东蒙主，且在邦域之中矣，是社稷之臣也。何以伐为？”\n冉有曰：“夫子欲之，吾二臣者皆不欲也。”\n孔子曰：“求！周任有言曰：‘陈力就列，不能者止。’危而不持，颠而不扶，则将焉用彼相矣？且尔言过矣，虎兕出于柙，龟玉毁于椟中，是谁之过与？”\n冉有曰：“今夫颛臾，固而近于费。今不取，后世必为子孙忧。”\n孔子曰：“求！君子疾夫舍曰欲之而必为之辞。丘也闻有国有家者，不患寡而患不均，不患贫而患不安。盖均无贫，和无寡，安无倾。夫如是，故远人不服，则修文德以来之。既来之，则安之。今由与求也，相夫子，远人不服而不能来也；邦分崩离析而不能守也；而谋动干戈于邦内。吾恐季孙之忧，不在颛臾，而在萧墙之内也。”\n孔子曰：“天下有道，则礼乐征伐自天子出；天下无道，则礼乐征伐自诸侯出。自诸侯出，盖十世希不失矣；自大夫出，五世希不失矣；陪臣执国命，三世希不失矣。天下有道，则政不在大夫。天下有道，则庶人不议。”\n孔子曰：“禄之去公室五世矣，政逮于大夫四世矣，故夫三桓之子孙微矣。”\n孔子曰：“益者三友，损者三友。友直，友谅，友多闻，益矣。友便辟，友善柔，友便佞，损矣。”\n孔子曰：“益者三乐，损者三乐。乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。”\n孔子曰：“侍于君子有三愆：言未及之而言谓之躁，言及之而不言谓之隐，未见颜色而言谓之瞽。”\n孔子曰：“君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。”\n孔子曰：“君子有三畏：畏天命，畏大人，畏圣人之言。小人不知天命而不畏也，狎大人，侮圣人之言。”\n孔子曰：“生而知之者上也，学而知之者次也；困而学之，又其次也；困而不学，民斯为下矣。”\n孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。”\n孔子曰：“见善如不及，见不善如探汤。吾见其人矣，吾闻其语矣。隐居以求其志，行义以达其道。吾闻其语矣，未见其人也。”\n齐景公有马千驷，死之日，民无得而称焉。伯夷、叔齐饿于首阳之下，民到于今称之。其斯之谓与？\n陈亢问于伯鱼曰：“子亦有异闻乎？”\n对曰：“未也。尝独立，鲤趋而过庭。曰：‘学《诗》乎？’对曰：‘未也。’‘不学《诗》，无以言。’鲤退而学《诗》。他日，又独立，鲤趋而过庭。曰：‘学礼乎？’对曰：‘未也。’‘不学礼，无以立。’鲤退而学礼。闻斯二者。”\n陈亢退而喜曰：“问一得三，闻《诗》，闻礼，又闻君子之远其子也。”\n邦君之妻，君称之曰夫人，夫人自称曰小童；邦人称之曰君夫人，称诸异邦曰寡小君；异邦人称之亦曰君夫人。\n", "para_ids": [644, 645, 646, 647, 648, 649, 650, 651, 652, 653, 654, 655, 656, 657]}
{"uid": 32, "level": "h2", "h1": "《论语》", "h2": "《阳货》第十七", "h3": "17．1", "text": "阳货欲见孔子，孔子不见，归孔子豚。\n孔子时其亡也，而往拜之。\n遇诸涂。\n谓孔子曰：“来！予与尔言。”曰：“怀其宝而迷其邦，可谓仁乎？”曰：“不可。”“好从事而亟失时，可谓知乎？”曰：“不可。”“日月逝矣，岁不我与。”\n孔子曰：“诺。吾将仕矣。”\n子曰：“性相近也，习相远也。”\n子曰：“唯上知与下愚不移。”\n子之武城，闻弦歌之声。夫子莞尔而笑，曰：“割鸡焉用牛刀？”\n子游对曰：“昔者偃也闻诸夫子曰：‘君子学道则爱人，小人学道则易使也。’”\n子曰：“二三子！偃之言是也。前言戏之耳。”\n公山弗扰以费畔，召，子欲往。\n子路不说，曰：“末之也已，何必公山氏之之也？”\n子曰：“夫召我者，而岂徒哉？如有用我者，吾其为东周乎？”\n子张问仁于孔子。孔子曰：“能行五者于天下为仁矣。”\n“请问之。”曰：“恭、宽、信、敏、惠。恭则不侮，宽则得众，信则人任焉，敏则有功，惠则足以使人。”\n佛肸召，子欲往。\n子路曰：“昔者由也闻诸夫子曰：‘亲于其身为不善者，君子不入也。’佛肸以中牟畔，子之往也，如之何？”\n子曰：“然，有是言也。不曰坚乎磨而不磷；不曰白乎涅而不缁。吾岂匏瓜也哉？焉能系而不食？”\n子曰：“由也！女闻六言六蔽矣乎？”对曰：“未也。”\n“居！吾语女。好仁不好学，其蔽也愚；好知不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”\n子曰：“小子何莫学夫《诗》？《诗》，可以兴，可以观，可以群，可以怨。迩之事父，远之事君；多识于鸟兽草木之名。”\n子谓伯鱼曰：“女为《周南》、《召南》矣乎？人而不为《周南》、《召南》，其犹正墙面而立也与？”\n子曰：“礼云礼云，玉帛云乎哉？乐云乐云，锺鼓云乎哉？”\n子曰：“色厉而内荏，譬诸小人，其犹穿窬之盗也与？”\n子曰：“乡原、德之贼也。”\n子曰：“道听而涂说，德之弃也。”\n子曰：“鄙夫可与事君也与哉？其未得之也，患不得之。既得之，患失之。苟患失之，无所不至矣。”\n子曰：“古者民有三疾，今也或是之亡也。古之狂也肆，今之狂也荡；古之矜也廉，今之矜也忿戾；古之愚也直，今之愚也诈而已矣。”\n子曰：“巧言令色，鲜矣仁。”\n子曰：“恶紫之夺朱也，恶郑声之乱雅乐也，恶利口之覆邦家者。”\n子曰：“予欲无言。”子贡曰：“子如不言，则小子何述焉？”子曰：“天何言哉？四时行焉，百物生焉，天何言哉？”\n孺悲欲见孔子，孔子辞以疾。将命者出户，取瑟而歌，使之闻之。\n宰我问：“三年之丧，期已久矣。君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。”\n子曰：“食夫稻，衣夫锦，于女安乎？”\n曰：“安。”\n“女安，则为之！夫君子之居丧，食旨不甘，闻乐不乐，居处不安，故不为也。今女安，则为之！”\n宰我出。子曰：“予之不仁也！子生三年，然后免于父母之怀。夫三年之丧，天下之通丧也，予也有三年之爱于其父母乎！”\n子曰：“饱食终日，无所用心，难矣哉！不有博弈者乎？为之，犹贤乎已。”\n子路曰：“君子尚勇乎？”子曰：“君子义之为上，君子有勇而无义为乱，小人有勇而无义为盗。”\n子贡曰：“君子亦有恶乎？”子曰：“有恶：恶称人之恶者，恶居下流而讪上者，恶勇而无礼者，恶果敢而窒者。”\n曰：“赐也亦有恶乎？”“恶徼以为知者，恶不孙以为勇者，恶讦以为直者。”\n子曰：“唯女子与小人为难养也，近之则不孙，远之则怨。”\n子曰：“年四十而见恶焉，其终也已。”\n", "para_ids": [658, 659, 660, 661, 662, 663, 664, 665, 666, 667, 668, 669, 670, 671, 672, 673, 674, 675, 676, 677, 678, 679, 680, 681, 682, 683]}
{"uid": 33, "level": "h2", "h1": "《论语》", "h2": "《微子》第十八", "h3": "18．1", "text": "微子去之，箕子为之奴，比干谏而死。孔子曰：“殷有三仁焉。”\n柳下惠为士师，三黜。人曰：“子未可以去乎？”曰：“直道而事人，焉往而不三黜？枉道而事人，何必去父母之邦？”\n齐景公待孔子曰：“若季氏，则吾不能；以季、孟之间待之。”曰：“吾老矣，不能用也。”孔子行。\n齐人归女乐，季桓子受之，三日不朝，孔子行。\n楚狂接舆歌而过孔子曰：“凤兮凤兮！何德之衰？往者不可谏，来者犹可追。已而，已而！今之从政者殆而！”\n孔子下，欲与之言。趋而辟之，不得与之言。\n长沮、桀溺耦而耕，孔子过之，使子路问津焉。\n长沮曰：“夫执舆者为谁？”\n子路曰：“为孔丘。”\n曰：“是鲁孔丘与？”\n曰：“是也。”\n曰：“是知津矣。”\n问于桀溺。\n桀溺曰：“子为谁？”\n曰：“为仲由。”\n曰：“是鲁孔丘之徒与？”\n对曰：“然。”\n曰：“滔滔者天下皆是也，而谁以易之？且而与其从辟人之士也，岂若从辟世之士哉？”耰而不辍。\n子路行以告。\n夫子怃然曰：“鸟兽不可与同群，吾非斯人之徒与而谁与？天下有道，丘不与易也。”\n子路从而后，遇丈人，以杖荷蓧。\n子路问曰：“子见夫子乎？”\n丈人曰：“四体不勤，五谷不分。孰为夫子？”植其杖而芸。\n子路拱而立。\n止子路宿，杀鸡为黍而食之，见其二子焉。\n明日，子路行以告。\n子曰：“隐者也。”使子路反见之。至，则行矣。\n子路曰：“不仕无义。长幼之节，不可废也；君臣之义，如之何其废之？欲絜其身，而乱大伦。君子之仕也，行其义也。道之不行，已知之矣。”\n逸民：伯夷、叔齐、虞仲、夷逸、朱张、柳下惠、少连。子曰：“不降其志，不辱其身，伯夷、叔齐与！”谓“柳下惠、少连，降志辱身矣，言中伦，行中虑，其斯而已矣。”谓“虞仲、夷逸，隐居放言，身中清，废中权。我则异于是，无可无不可。”\n大师挚适齐，亚饭干适楚，三饭缭适蔡，四饭缺适秦，鼓方叔入于河，播鼗武入于汉，少师阳、击磬襄入于海。\n周公谓鲁公曰：“君子不弛其亲，不使大臣怨乎不以。故旧无大故，则不弃也。无求备于一人！”\n周有八士：伯达、伯适、仲突、仲忽、叔夜、叔夏、季随、季䯄。\n", "para_ids": [684, 685, 686, 687, 688, 689, 690, 691, 692, 693, 694]}
{"uid": 34, "level": "h2", "h1": "《论语》", "h2": "《子张》第十九", "h3": "19．1", "text": "子张曰：“士见危致命，见得思义，祭思敬，丧思哀，其可已矣。”\n子张曰：“执德不弘，信道不笃，焉能为有？焉能为亡？”\n子夏之门人问交于子张。子张曰：“子夏云何？”\n对曰：“子夏曰：‘可者与之，其不可者拒之。’”\n子张曰：“异乎吾所闻：君子尊贤而容众，嘉善而矜不能。我之大贤与，于人何所不容？我之不贤与，人将拒我，如之何其拒人也？”\n子夏曰：“虽小道，必有可观者焉；致远恐泥，是以君子不为也。”\n子夏曰：“日知其所亡，月无忘其所能，可谓好学也已矣。”\n子夏曰：“博学而笃志，切问而近思，仁在其中矣。”\n子夏曰：“百工居肆以成其事，君子学以致其道。”\n子夏曰：“小人之过也必文。”\n子夏曰：“君子有三变：望之俨然，即之也温，听其言也厉。”\n子夏曰：“君子信而后劳其民；未信，则以为厉己也。信而后谏；未信，则以为谤己也。”\n子夏曰：“大德不踰闲，小德出入可也。”\n子游曰：“子夏之门人小子，当洒埽、应对、进退，则可矣，抑末也。本之则无，如之何？”\n子夏闻之，曰：“噫！言游过矣！君子之道，孰先传焉？孰后倦焉？譬诸草木，区以别矣。君子之道，焉可诬也？有始有卒者，其唯圣人乎！”\n子夏曰：“仕而优则学，学而优则仕。”\n子游曰：“丧致乎哀而止。”\n子游曰：“吾友张也为难能也，然而未仁。”\n曾子曰：“堂堂乎张也，难与并为仁矣。”\n曾子曰：“吾闻诸夫子：人未有自致者也，必也亲丧乎！”\n曾子曰：“吾闻诸夫子：孟庄子之孝也，其他可能也；其不改父之臣与父之政，是难能也。”\n孟氏使阳肤为士师，问于曾子。曾子曰：“上失其道，民散久矣。如得其情，则哀矜而勿喜！”\n子贡曰：“纣之不善，不如是之甚也。是以君子恶居下流，天下之恶皆归焉。”\n子贡曰：“君子之过也，如日月之食焉：过也，人皆见之；更也，人皆仰之。”\n卫公孙朝问于子贡曰：“仲尼焉学？”子贡曰：“文武之道，未坠于地，在人。贤者识其大者，不贤者识其小者。莫不有文武之道焉。夫子焉不学？而亦何常师之有？”\n叔孙武叔语大夫于朝曰：“子贡贤于仲尼。”\n子服景伯以告子贡。\n子贡曰：“譬之宫墙，赐之墙也及肩，闚见室家之好。夫子之墙数仞，不得其门而入，不见宗庙之美，百官之富。得其门者或寡矣。夫子之云，不亦宜乎！”\n叔孙武叔毁仲尼。子贡曰：“无以为也！仲尼不可毁也。他人之贤者，丘陵也，犹可踰也；仲尼、日月也，无得而踰焉。人虽欲自绝，其何伤于日月乎？多见其不知量也。”\n陈子禽谓子贡曰：“子为恭也，仲尼岂贤于子乎？”\n子贡曰：“君子一言以为知，一言以为不知，言不可不慎也。夫子之不可及也，犹天之不可阶而升也。夫子之得邦家者，所谓立之斯立，道之斯行，绥之斯来，动之斯和。其生也荣，其死也哀，如之何其可及也？”\n", "para_ids": [695, 696, 697, 698, 699, 700, 701, 702, 703, 704, 705, 706, 707, 708, 709, 710, 711, 712, 713, 714, 715, 716, 717, 718, 719]}
{"uid": 35, "level": "h2", "h1": "《论语》", "h2": "《尧曰》第二十", "h3": "20．1", "text": "尧曰：“咨！尔舜！天之厤数在尔躬，允执其中。四海困穷，天禄永终。”\n舜亦以命禹。\n曰：“予小子履敢用玄牡，敢昭告于皇皇后帝：有罪不敢赦。帝臣不蔽，简在帝心。朕躬有罪，无以万方；万方有罪，罪在朕躬。”\n周有大赉，善人是富。“虽有周亲，不如仁人。百姓有过，在予一人。”\n谨权量，审法度，修废官，四方之政行焉。兴灭国，继绝世，举逸民，天下之民归心焉。\n所重：民、食、丧、祭。\n宽则得众，信则民任焉，敏则有功，公则说。\n子张问于孔子曰：“何如斯可以从政矣？”\n子曰：“尊五美，屏四恶，斯可以从政矣。”\n子张曰：“何谓五美？”\n子曰：“君子惠而不费，劳而不怨，欲而不贪，泰而不骄，威而不猛。”\n子张曰：“何谓惠而不费？”\n子曰：“因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡，无小大，无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？”\n子张曰：“何谓四恶？”\n子曰：“不教而杀谓之虐，不戒视成谓之暴，慢令致期谓之贼，犹之与人也，出纳之吝谓之有司。”\n孔子曰：“不知命，无以为君子也；不知礼，无以立也；不知言，无以知人也。”\n", "para_ids": [720, 721, 722]}
{"uid": 36, "level": "h2", "h1": "《史记》", "h2": "《孔子世家》", "h3": "47．1", "text": "孔子生鲁昌平乡陬邑。其先宋人也，曰孔防叔。防叔生伯夏，伯夏生叔梁纥。纥与颜氏女野合而生孔子，祷于尼丘得孔子。鲁襄公二十二年而孔子生。生而首上圩顶，故因名曰丘云。字仲尼，姓孔氏。\n丘生而叔梁纥死，葬于防山。防山在鲁东，由是孔子疑其父墓处，母讳之也。孔子为儿嬉戏，常陈俎豆，设礼容。孔子母死，乃殡五父之衢，盖其慎也。郰人挽父之母诲孔子父墓，然后往合葬于防焉。\n孔子要绖，季氏飨士，孔子与往。阳虎绌曰：“季氏飨士，非敢飨子也。”孔子由是退。\n孔子年十七，鲁大夫孟厘子病且死，诫其嗣懿子曰：“孔丘，圣人之后，灭于宋。其祖弗父何始有宋而嗣让厉公。及正考父佐戴、武、宣公，三命兹益恭，故鼎铭云：‘一命而偻，再命而伛，三命而俯，循墙而走，亦莫敢余侮。饘于是，粥于是，以餬余口。’其恭如是。吾闻圣人之后，虽不当世，必有达者。今孔丘年少好礼，其达者欤？吾即没，若必师之。”及厘子卒，懿子与鲁人南宫敬叔往学礼焉。是岁，季武子卒，平子代立。\n孔子贫且贱。及长，尝为季氏史，料量平，尝为司职吏而畜蕃息。由是为司空。已而去鲁，斥乎齐，逐乎宋、卫，困于陈蔡之间，于是反鲁。孔子长九尺有六寸，人皆谓之“长人”而异之。鲁复善待，由是反鲁。\n鲁南宫敬叔言鲁君曰：“请与孔子适周。”鲁君与之一乘车，两马，一竖子俱，适周问礼，盖见老子云。辞去，而老子送之曰：“吾闻富贵者送人以财，仁人者送人以言。吾不能富贵，窃仁人之号，送子以言，曰：‘聪明深察而近于死者，好议人者也。博辩广大危其身者，发人之恶者也。为人子者毋以有己，为人臣者毋以有己。’”孔子自周反于鲁，弟子稍益进焉。\n是时也，晋平公淫，六卿擅权，东伐诸侯；楚灵王兵彊，陵轹中国；齐大而近于鲁。鲁小弱，附于楚则晋怒；附于晋则楚来伐；不备于齐，齐师侵鲁。\n鲁昭公之二十年，而孔子盖年三十矣。齐景公与晏婴来适鲁，景公问孔子曰：“昔秦穆公国小处辟，其霸何也？”对曰：“秦，国虽小，其志大；处虽辟，行中正。身举五羖，爵之大夫，起累绁之中，与语三日，授之以政。以此取之，虽王可也，其霸小矣。”景公说。\n孔子年三十五，而季平子与郈昭伯以斗鸡故得罪鲁昭公，昭公率师击平子，平子与孟氏、叔孙氏三家共攻昭公，昭公师败，奔于齐，齐处昭公干侯。其后顷之，鲁乱。孔子适齐，为高昭子家臣，欲以通乎景公。与齐太师语乐，闻《韶》音，学之，三月不知肉味，齐人称之。\n景公问政孔子，孔子曰：“君君，臣臣，父父，子子。”景公曰：“善哉！信如君不君，臣不臣，父不父，子不子，虽有粟，吾岂得而食诸！”他日又复问政于孔子，孔子曰：“政在节财。”景公说，将欲以尼溪田封孔子。晏婴进曰：“夫儒者滑稽而不可轨法；倨傲自顺，不可以为下；崇丧遂哀，破产厚葬，不可以为俗；游说乞贷，不可以为国。自大贤之息周室既衰，礼乐缺有间。今孔子盛容饰，繁登降之礼，趋详之节，累世不能殚其学，当年不能究其礼。君欲用之以移齐俗，非所以先细民也。”后景公敬见孔子，不问其礼。异日，景公止孔子曰：“奉子以季氏，吾不能。”以季孟之间待之。齐大夫欲害孔子，孔子闻之。景公曰：“吾老矣，弗能用也。”孔子遂行，反乎鲁。\n孔子年四十二，鲁昭公卒于干侯，定公立。定公立五年，夏，季平子卒，桓子嗣立。季桓子穿井得土缶，中若羊，问仲尼云“得狗”。仲尼曰：“以丘所闻，羊也。丘闻之，木石之怪夔、罔阆，水之怪龙、罔象，土之怪坟羊。”\n吴伐越，堕会稽，得骨节专车。吴使使问仲尼：“骨何者最大？”仲尼曰：“禹致群神于会稽山，防风氏后至，禹杀而戮之，其节专车，此为大矣。”吴客曰：“谁为神？”仲尼曰：“山川之神足以纲纪天下，其守为神，社稷为公侯，皆属于王者。”客曰：“防风何守？”仲尼曰：“汪罔氏之君守封、禺之山，为厘姓。在虞、夏、商为江罔，于周为长翟，今谓之大人。”客曰：“人长几何？”仲尼曰：“僬侥氏三尺，短之至也。长者不过十之，数之极也。”于是吴客曰：“善哉圣人！”\n桓子嬖臣曰仲梁怀，与阳虎有隙。阳虎欲逐怀，公山不狃止之。其秋，怀益骄，阳虎执怀。桓子怒，阳虎因囚桓子，与盟而醳之。阳虎由此益轻季氏。季氏亦僭于公室，陪臣执国政，是以鲁自大夫以下皆僭离于正道。故孔子不仕，退而修诗书礼乐，弟子弥众，至自远方，莫不受业焉。\n定公八年，公山不狃不得意于季氏，因阳虎为乱，欲废三桓之适，更立其庶孽阳虎素所善者，遂执季桓子。桓子诈之，得脱。定公九年，阳虎不胜，奔于齐。是时孔子年五十。\n公山不狃以费畔季氏，使人召孔子。孔子循道弥久，温温无所试，莫能己用，曰：“盖周文武起丰镐而王，今费虽小，傥庶几乎！”欲往。子路不说，止孔子。孔子曰：“夫召我者岂徒哉？如用我，其为东周乎！”然亦卒不行。\n其后定公以孔子为中都宰，一年，四方皆则之。由中都宰为司空，由司空为大司寇。\n定公十年春，及齐平。夏，齐大夫黎鉏言于景公曰：“鲁用孔丘，其势危齐。”乃使使告鲁为好会，会于夹谷。鲁定公且以乘车好往。孔子摄相事，曰：“臣闻有文事者必有武备，有武事者必有文备。古者诸侯出疆，必具官以从。请具左右司马。”定公曰：“诺。”具左右司马。会齐侯夹谷，为坛位，土阶三等，以会遇之礼相见，揖让而登。献酬之礼毕，齐有司趋而进曰：“请奏四方之乐。”景公曰：“诺。”于是旍旄羽袚矛戟剑拨鼓噪而至。孔子趋而进，历阶而登，不尽一等，举袂而言曰：“吾两君为好会，夷狄之乐何为于此！请命有司！”有司却之，不去，则左右视晏子与景公。景公心怍，麾而去之。有顷，齐有司趋而进曰：“请奏宫中之乐。”景公曰：“诺。”优倡侏儒为戏而前。孔子趋而进，历阶而登，不尽一等，曰：“匹夫而营惑诸侯者罪当诛！请命有司！”有司如法焉，手足异处。景公惧而动，知义不若，归而大恐，告其群臣曰：“鲁以君子之道辅其君，而子独以夷狄之道教寡人，使得罪于鲁君，为之柰何？”有司进对曰：“君子有过则谢以质，小人有过则谢以文。君若悼之，则谢以质。”于是齐侯乃归所侵鲁之郓、汶阳、龟阴之田以谢过。\n定公十三年夏，孔子言于定公曰：“臣无藏甲，大夫毋百雉之城。”使仲由为季氏宰，将堕三都。于是叔孙氏先堕郈。季氏将堕费，公山不狃、叔孙辄率费人袭鲁。公与三子入于季氏之宫，登武子之台。费人攻之，弗克，入及公侧。孔子命申句须、乐颀下伐之，费人北。国人追之，败诸姑蔑。二子奔齐，遂堕费。将堕成，公敛处父谓孟孙曰：“堕成，齐人必至于北门。且成，孟氏之保鄣，无成是无孟氏也。我将弗堕。”十二月，公围成，弗克。\n定公十四年，孔子年五十六，由大司寇行摄相事，有喜色。门人曰：“闻君子祸至不惧，福至不喜。”孔子曰：“有是言也。不曰‘乐其以贵下人’乎？”于是诛鲁大夫乱政者少正卯。与闻国政三月，粥羔豚者弗饰贾；男女行者别于涂；涂不拾遗；四方之客至乎邑者不求有司，皆予之以归。\n齐人闻而惧，曰：“孔子为政必霸，霸则吾地近焉，我之为先并矣。盍致地焉？”黎鉏曰：“请先尝沮之；沮之而不可则致地，庸迟乎！”于是选齐国中女子好者八十人，皆衣文衣而舞《康乐》，文马三十驷，遗鲁君。陈女乐文马于鲁城南高门外。季桓子微服往观再三，将受，乃语鲁君为周道游，往观终日，怠于政事。子路曰：“夫子可以行矣。”孔子曰：“鲁今且郊，如致膰乎大夫，则吾犹可以止。”桓子卒受齐女乐，三日不听政；郊，又不致膰俎于大夫。孔子遂行，宿乎屯。而师己送，曰：“夫子则非罪。”孔子曰：“吾歌可夫？”歌曰：“彼妇之口，可以出走；彼妇之谒，可以死败。盖优哉游哉，维以卒岁！”师己反，桓子曰：“孔子亦何言？”师己以实告。桓子喟然叹曰：“夫子罪我以群婢故也夫！”\n孔子遂适卫，主于子路妻兄颜浊邹家。卫灵公问孔子：“居鲁得禄几何？”对曰：“奉粟六万。”卫人亦致粟六万。居顷之，或谮孔子于卫灵公。灵公使公孙余假一出一入。孔子恐获罪焉，居十月，去卫。\n将适陈，过匡，颜刻为仆，以其策指之曰：“昔吾入此，由彼缺也。”匡人闻之，以为鲁之阳虎。阳虎尝暴匡人，匡人于是遂止孔子。孔子状类阳虎，拘焉五日。颜渊后，子曰：“吾以汝为死矣。”颜渊曰：“子在，回何敢死！”匡人拘孔子益急，弟子惧。孔子曰：“文王既没，文不在兹乎？天之将丧斯文也，后死者不得与于斯文也。天之未丧斯文也，匡人其如予何！”孔子使从者为甯武子臣于卫，然后得去。\n去即过蒲。月余，反乎卫，主蘧伯玉家。灵公夫人有南子者，使人谓孔子曰：“四方之君子不辱欲与寡君为兄弟者，必见寡小君。寡小君愿见。”孔子辞谢，不得已而见之。夫人在絺帷中。孔子入门，北面稽首。夫人自帷中再拜，环珮玉声璆然。孔子曰：“吾乡为弗见，见之礼答焉。”子路不说。孔子矢之曰：“予所不者，天厌之！天厌之！”居卫月余，灵公与夫人同车，宦者雍渠参乘，出，使孔子为次乘，招摇市过之。孔子曰：“吾未见好德如好色者也。”于是丑之，去卫，过曹。是岁，鲁定公卒。\n孔子去曹适宋，与弟子习礼大树下。宋司马桓魋欲杀孔子，拔其树。孔子去。弟子曰：“可以速矣。”孔子曰：“天生德于予，桓魋其如予何！”\n孔子适郑，与弟子相失，孔子独立郭东门。郑人或谓子贡曰：“东门有人，其颡似尧，其项类皋陶，其肩类子产，然自要以下不及禹三寸，累累若丧家之狗。”子贡以实告孔子。孔子欣然笑曰：“形状，末也。而谓似丧家之狗，然哉！然哉！”\n孔子遂至陈，主于司城贞子家。岁余，吴王夫差伐陈，取三邑而去。赵鞅伐朝歌。楚围蔡，蔡迁于吴。吴败赵王句践会稽。\n有隼集于陈廷而死，楛矢贯之，石砮，矢长尺有咫。陈湣公使使问仲尼。仲尼曰：“隼来远矣，此肃慎之矢也。昔武王克商，通道九夷百蛮，使各以其方贿来贡，使无忘职业。于是肃慎贡楛矢石砮，长尺有咫。先王欲昭其令德，以肃慎矢分大姬，配虞胡公而封诸陈。分同姓以珍玉，展亲；分异姓以远方职，使无忘服。故分陈以肃慎矢。”试求之故府，果得之。\n孔子居陈三岁，会晋楚争彊，更伐陈，及吴侵陈，陈常被寇。孔子曰：“归与归与！吾党之小子狂简，进取不忘其初。”于是孔子去陈。\n过蒲，会公叔氏以蒲畔，蒲人止孔子。弟子有公良孺者，以私车五乘从孔子。其为人长贤，有勇力，谓曰：“吾昔从夫子遇难于匡，今又遇难于此，命也已。吾与夫子再罹难，宁斗而死。”斗甚疾。蒲人惧，谓孔子曰：“苟毋适卫，吾出子。”与之盟，出孔子东门。孔子遂适卫。子贡曰：“盟可负邪？”孔子曰：“要盟也，神不听。”\n卫灵公闻孔子来，喜，郊迎。问曰：“蒲可伐乎？”对曰：“可。”灵公曰：“吾大夫以为不可。今蒲，卫之所以待晋楚也，以卫伐之，无乃不可乎？”孔子曰：“其男子有死之志，妇人有保西河之志。吾所伐者不过四五人。”灵公曰：“善。”然不伐蒲。\n灵公老，怠于政，不用孔子。孔子喟然叹曰：“苟有用我者，朞月而已，三年有成。”孔子行。\n佛肸为中牟宰。赵简子攻范、中行，伐中矣。佛肸畔，使人召孔子。孔子欲往。子路曰：“由闻诸夫子，‘其身亲为不善者，君子不入也’。今佛肸亲以中矣畔，子欲往，如之何？”孔子曰：“有是言也。不曰坚乎，磨而不磷；不曰白乎，涅而不淄。我岂匏瓜也哉，焉能系而不食？”\n孔子击磬。有荷蒉而过门者，曰：“有心哉，击磬乎！硁硁乎，莫己知也夫而已矣！”\n孔子学鼓琴师襄子，十日不进。师襄子曰：“可以益矣。”孔子曰：“丘已习其曲矣，未得其数也。”有间，曰：“已习其数，可以益矣。”孔子曰：“丘未得其志也。”有间，曰：“已习其志，可以益矣。”孔子曰：“丘未得其为人也。”有间，（曰）有所穆然深思焉，有所怡然高望而远志焉。曰：“丘得其为人，黯然而黑，几然而长，眼如望羊，如王四国，非文其谁能为此也！”师襄子辟席再拜，曰：“师盖云《文王操》也。”\n孔子既不得用于卫，将西见赵简子。至于河而闻窦鸣犊、舜华之死也，临河而叹曰：“美哉水，洋洋乎！丘之不济此，命也夫！”子贡趋而进曰：“敢问何谓也？”孔子曰：“窦鸣犊、舜华，晋国之贤大夫也。赵简子未得志之时，须此两人而后从政；及其已得志，杀之乃从政。丘闻之也，刳胎杀夭则麒麟不至郊，竭泽涸渔则蛟龙不合阴阳，覆巢毁卵则凤皇不翔。何则？君子讳伤其类也。夫鸟兽之于不义也尚知辟之，而况乎丘哉！”乃还息乎陬乡，作为《陬操》以哀之。而反乎卫，入主蘧伯玉家。\n他日，灵公问兵陈。孔子曰：“俎豆之事则尝闻之，军旅之事未之学也。”明日，与孔子语，见蜚鴈，仰视之，色不在孔子。孔子遂行，复如陈。\n夏，卫灵公卒，立孙辄，是为卫出公。六月，赵鞅内太子蒯聩于戚。阳虎使太子絻，八人衰绖，伪自卫迎者，哭而入，遂居焉。冬，蔡迁于州来。是岁鲁哀公三年，而孔子年六十矣。齐助卫围戚，以卫太子蒯聩在故也。\n夏，鲁桓厘庙燔，南宫敬叔救火。孔子在陈，闻之，曰：“灾必于桓厘庙乎？”已而果然。\n秋，季桓子病，辇而见鲁城，喟然叹曰：“昔此国几兴矣，以吾获罪于孔子，故不兴也。”顾谓其嗣康子曰：“我即死，若必相鲁；相鲁，必召仲尼。”后数日，桓子卒，康子代立。已葬，欲召仲尼。公之鱼曰：“昔吾先君用之不终，终为诸侯笑。今又用之，不能终，是再为诸侯笑。”康子曰：“则谁召而可？”曰：“必召冉求。”于是使使召冉求。冉求将行，孔子曰：“鲁人召求，非小用之，将大用之也。”是日，孔子曰：“归乎归乎！吾党之小子狂简，斐然成章，吾不知所以裁之。”子赣知孔子思归，送冉求，因诫曰“即用，以孔子为招”云。\n冉求既去，明年，孔子自陈迁于蔡。蔡昭公将如吴，吴召之也。前昭公欺其臣迁州来，后将往，大夫惧复迁，公孙翩射杀昭公。楚侵蔡。秋，齐景公卒。\n明年，孔子自蔡如叶。叶公问政，孔子曰：“政在来远附迩。”他日，叶公问孔子于子路，子路不对。孔子闻之，曰：“由，尔何不对曰‘其为人也，学道不倦，诲人不厌，发愤忘食，乐以忘忧，不知老之将至’云尔。”\n去叶，反于蔡。长沮、桀溺耦而耕，孔子以为隐者，使子路问津焉。长沮曰：“彼执舆者为谁？”子路曰：“为孔丘。”曰：“是鲁孔丘与？”曰：“然。”曰：“是知津矣。”桀溺谓子路曰：“子为谁？”曰：“为仲由。”曰：“子，孔丘之徒与？”曰：“然。”桀溺曰：“悠悠者天下皆是也，而谁以易之？且与其从辟人之士，岂若从辟世之士哉！”耰而不辍。子路以告孔子，孔子怃然曰：“鸟兽不可与同群。天下有道，丘不与易也。”\n他日，子路行，遇荷蓧丈人，曰：“子见夫子乎？”丈人曰：“四体不勤，五谷不分，孰为夫子！”植其杖而芸。子路以告，孔子曰：“隐者也。”复往，则亡。\n孔子迁于蔡三岁，吴伐陈。楚救陈，军于城父。闻孔子在陈蔡之间，楚使人聘孔子。孔子将往拜礼，陈蔡大夫谋曰：“孔子贤者，所刺讥皆中诸侯之疾。今者久留陈蔡之间，诸大夫所设行皆非仲尼之意。今楚，大国也，来聘孔子。孔子用于楚，则陈蔡用事大夫危矣。”于是乃相与发徒役围孔子于野。不得行，绝粮。从者病，莫能兴。孔子讲诵弦歌不衰。子路愠见曰：“君子亦有穷乎？”孔子曰：“君子固穷，小人穷斯滥矣。”\n子贡色作。孔子曰：“赐，尔以予为多学而识之者与？”曰：“然。非与？”孔子曰：“非也。予一以贯之。”\n孔子知弟子有愠心，乃召子路而问曰：“《诗》云‘匪兕匪虎，率彼旷野’。吾道非邪？吾何为于此？”子路曰：“意者吾未仁邪？人之不我信也。意者吾未知邪？人之不我行也。”孔子曰：“有是乎！由，譬使仁者而必信，安有伯夷、叔齐？使知者而必行，安有王子比干？”\n子路出，子贡入见。孔子曰：“赐，《诗》云‘匪兕匪虎，率彼旷野’。吾道非邪？吾何为于此？”子贡曰：“夫子之道至大也，故天下莫能容夫子。夫子盖少贬焉？”孔子曰：“赐，良农能稼而不能为穑，良工能巧而不能为顺。君子能修其道，纲而纪之，统而理之，而不能为容。今尔不修尔道而求为容。赐，而志不远矣！”\n子贡出，颜回入见。孔子曰：“回，《诗》云‘匪兕匪虎，率彼旷野’。吾道非邪？吾何为于此？”颜回曰：“夫子之道至大，故天下莫能容。虽然，夫子推而行之，不容何病，不容然后见君子！夫道之不修也，是吾丑也。夫道既已大修而不用，是有国者之丑也。不容何病，不容然后见君子！”孔子欣然而笑曰：“有是哉颜氏之子！使尔多财，吾为尔宰。”\n于是使子贡至楚。楚昭王兴师迎孔子，然后得免。\n昭王将以书社地七百里封孔子。楚令尹子西曰：“王之使使诸侯有如子贡者乎？曰：“无有。”“王之辅相有如颜回者乎？”曰：“无有。”“王之将率有如子路者乎？”曰：“无有。”“王之官尹有如宰予者乎？”曰：“无有。”“且楚之祖封于周，号为子男五十里。今孔丘述三五之法，明周召之业，王若用之，则楚安得世世堂堂方数千里乎？夫文王在丰，武王在镐，百里之君卒王天下。今孔兵得据土壤，贤弟子为佐，非楚之福也。”昭王乃止。其秋，楚昭王卒于城父。\n楚狂接舆歌而过孔子，曰：“凤兮凤兮，何德之衰！往者不可谏兮，来者犹可追也！已而已而，今之从政者殆而！”孔子下，欲与之言。趋而去，弗得与之言。\n于是孔子自楚反乎卫。是岁也，孔子年六十三，而鲁哀公六年也。\n其明年，吴与鲁会缯，征百牢。太宰嚭召季康子。康子使子贡往，然后得已。\n孔子曰：“鲁卫之政，兄弟也。”是时，卫君辄父不得立，在外，诸侯数以为让。而孔子弟子多仕于卫，卫君欲得孔子为政。子路曰：“卫君待子而为政，子将奚先？”孔子曰：“必也正名乎！”子路曰：“有是哉，子之迂也！何其正也？”孔子曰：“野哉由也！夫名不正则言不顺，言不顺则事不成，事不成则礼乐不兴，礼乐不兴则刑罚不中，刑罚不中则民无所错手足矣。夫君子为之必可名，言之必可行。君子于其言，无所苟而已矣。”\n其明年，冉有为季氏将师，与齐战于郎，克之。季康子曰：“子之于军旅，学之乎？性之乎？”冉有曰：“学之于孔子。”季康子曰：“孔子何如人哉？”对曰：“用之有名；播之百姓，质诸鬼神而无憾。求之至于此道，虽累千社，夫子不利也。”康子曰：“我欲召之，可乎？”对曰：“欲召之，则毋以小人固之，则可矣。”而卫孔文子将攻太叔，问策于仲尼。仲尼辞不知，退而命载而行，曰：“鸟能择木，木岂能择鸟乎！”文子固止。会季康子逐公华、公宾、公林，以币迎孔子，孔子归鲁。\n孔子之去鲁凡十四岁而反乎鲁。\n鲁哀公问政，对曰：“政在选臣。”季康子问政，曰：“举直错诸枉，则枉者直。”康子患盗，孔子曰：“苟子之不欲，虽赏之不窃。”然鲁终不能用孔子，孔子亦不求仕。\n孔子之时，周室微而礼乐废，《诗》《书》缺。追迹三代之礼，序《书传》，上纪唐虞之际，下至秦缪，编次其事。曰：“夏礼吾能言之，杞不足征也。殷礼吾能言之，宋不足征也。足，则吾能征之矣。”观殷夏所损益，曰：“后虽百世可知也，以一文一质。周监二代，郁郁乎文哉。吾从周。”故《书传》、《礼记》自孔氏。\n孔子语鲁大师：“乐其可知也。始作翕如，纵之纯如，皦如，绎如也，以成。”“吾自卫反鲁，然后乐正，《雅》《颂》各得其所。”\n古者《诗》三千余篇，及至孔子，去其重，取可施于礼义，上采契后稷，中述殷周之盛，至幽厉之缺，始于衽席，故曰：“《关雎》之乱以为《风》始，《鹿鸣》为《小雅》始，《文王》为《大雅》始，《清庙》为《颂始》”。三百五篇孔子皆弦歌之，以求合《韶》《武》《雅》《颂》之音。礼乐自此可得而述，以备王道，成六艺。\n孔子晚而喜《易》，序《彖》、《系》、《象》、《说卦》、《文言》。读《易》，韦编三绝。曰：“假我数年，若是，我于《易》则彬彬矣。”\n孔子以诗书礼乐教，弟子盖三千焉，身通六艺者七十有二人。如颜浊邹之徒，颇受业者甚众。\n孔子以四教：文，行，忠，信。绝四：毋意，毋必，毋固，毋我。所慎：齐，战，疾。子罕言利与命与仁。不愤不启，举一隅不以三隅反，则弗复也。\n其于乡党，恂恂似不能言者。其于宗庙朝廷，辩辩言，唯谨尔。朝，与上大夫言，訚訚如也；与下大夫言，侃侃如也。\n入公门，鞠躬如也；趋进，翼如也。君召使傧，色勃如也。君命召，不俟驾行矣。\n鱼馁，肉败，割不正，不食。席不正，不坐。食于有丧者之侧，未尝饱也。\n是日哭，则不歌。见齐衰、瞽者，虽童子必变。\n“三人行，必得我师。”“德之不修，学之不讲，闻义不能徙，不善不能改，是吾忧也。”使人歌，善，则使复之，然后和之。\n子不语：怪，力，乱，神。\n子贡曰：“夫子之文章，可得闻也。夫子言天道与性命，弗可得闻也已。”颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱人，博我以文，约我以礼，欲罢不能。既竭我才，如有所立，卓尔。虽欲从之，蔑由也已。”达巷党人（童子）曰：“大哉孔子，博学而无所成名。”子闻之曰：“我何执？执御乎？执射乎？我执御矣。”牢曰：“子云‘不试，故艺’。”\n鲁哀公十四年春，狩大野。叔孙氏车子鉏商获兽，以为不祥。仲尼视之，曰：“麟也。”取之。曰：“河不出图，雒不出书，吾已矣夫！”颜渊死，孔子曰：“天丧予！”及西狩见麟，曰：“吾道穷矣！”喟然叹曰：“莫知我夫！”子贡曰：“何为莫知子？”子曰：“不怨天，不尤人，下学而上达，知我者其天乎！”\n“不降其志，不辱其身，伯夷、叔齐乎！”谓“柳下惠、少连降志辱身矣”。谓“虞仲、夷逸隐居放言，行中清，废中权”。“我则异于是，无可无不可。”\n子曰：“弗乎弗乎，君子病没世而名不称焉。吾道不行矣，吾何以自见于后世哉？”乃因史记作《春秋》，上至隐公，下讫哀公十四年，十二公。据鲁，亲周，故殷，运之三代。约其文辞而指博。故吴楚之君自称王，而《春秋》贬之曰“子”；践土之会实召周天子，而《春秋》讳之曰“天王狩于河阳”：推此类以绳当世。贬损之义，后有王者举而开之。《春秋》之义行，则天下乱臣贼子惧焉。\n孔子在位听讼，文辞有可与人共者，弗独有也。至于为《春秋》，笔则笔，削则削，子夏之徒不能赞一辞。弟子受《春秋》，孔子曰：“后世知丘者以《春秋》，而罪丘者亦以《春秋》。”\n明岁，子路死于卫。孔子病，子贡请见。孔子方负杖逍遥于门，曰：“赐，汝来何其晚也？”孔子因叹，歌曰：“太山坏乎！梁柱摧乎！哲人萎乎！”因以涕下。谓子贡曰：“天下无道久矣，莫能宗予。夏人殡于东阶，周人于西阶，殷人两柱间。昨暮予梦坐奠两柱之间，予始殷人也。”后七日卒。\n孔子年七十三，以鲁哀公十六年四月己丑卒。\n哀公诔之曰：“旻天下弔，不憖遗一老，俾屏余一人以在位，茕茕余在疚。呜呼哀哉！尼父，毋自律！”子贡曰：“君其不没于鲁乎！夫子之言曰：‘礼失则昏，名失则愆。失志为昏，失所为愆。’生不能用，死而诔之，非礼也。称‘余一人’，非名也。”\n孔子葬鲁城北泗上，弟子皆服三年。三年心丧毕，相诀而去，则哭，各复尽哀；或复留。唯子赣庐于冢上，凡六年，然后去。弟子及鲁人往从冢而家者百有余室，因命曰孔里。鲁世世相传以岁时奉祠孔子冢，而诸儒亦讲礼乡饮大射于孔子冢。孔子冢大一顷。故所居堂弟子内，后世因庙藏孔子衣冠琴车书，至于汉二百余年不绝。高皇帝过鲁，以太牢祠焉。诸侯卿相至，常先谒然后从政。\n孔子生鲤，字伯鱼。伯鱼年五十，先孔子死。\n伯鱼生伋，字子思，年六十二。尝困于宋。子思作《中庸》。\n子思生白，字子上，年四十七。子上生求，字子家，年四十五。子家生箕，字子京，年四十六。子京生穿，字子高，年五十一。子高生子慎，年五十七，尝为魏相。\n子慎生鲋，年五十七，为陈王涉博士，死于陈下。\n鲋弟子襄，年五十七。尝为孝惠皇帝博士，迁为长沙太守。长九尺六寸。\n子襄生忠，年五十七。忠生武，武生延年及安国。安国为今皇帝博士，至临淮太守，蚤卒。安国生卬，卬生驩。\n太史公曰：《诗》有之：“高山仰止，景行行止。”虽不能至，然心乡往之。余读孔氏书，想见其为人。适鲁，观仲尼庙堂车服礼器，诸生以时习礼其家，余祗回留之不能去云。天下君王至于贤人众矣，当时则荣，没则已焉。孔子布衣，传十余世，学者宗之。自天子王侯，中国言《六艺》者折中于夫子，可谓至圣矣！\n", "para_ids": [723, 724, 725, 726, 727, 728, 729, 730, 731, 732, 733, 734, 735, 736, 737, 738, 739, 740, 741, 742, 743, 744, 745, 746, 747, 748, 749, 750, 751, 752, 753, 754, 755, 756, 757, 758, 759, 760, 761, 762, 763, 764, 765, 766, 767, 768, 769, 770, 771, 772, 773, 774, 775, 776, 777, 778, 779, 780, 781, 782, 783, 784, 785, 786, 787, 788, 789, 790, 791, 792, 793, 794, 795, 796, 797, 798, 799, 800, 801, 802, 803, 804, 805, 806, 807]}
{"uid": 37, "level": "h2", "h1": "《史记》", "h2": "《弟子列传》", "h3": "67．1", "text": "孔子曰“受业身通者七十有七人”，皆异能之士也。德行：颜渊，闵子骞，冉伯牛，仲弓。政事：冉有，季路。言语：宰我，子贡。文学：子游，子夏。师也辟，参也鲁，柴也愚，由也喭，回也屡空。赐不受命而货殖焉，亿则屡中。\n孔子之所严事：于周则老子；于卫，蘧伯玉；于齐，晏平仲；于楚，老莱子；于郑，子产；于鲁，孟公绰。数称臧文仲、柳下惠、铜鞮伯华、介山子然，孔子皆后之，不并世。\n颜回者，鲁人也，字子渊。少孔子三十岁。\n颜渊问仁，孔子曰：“克己复礼，天下归仁焉。”\n孔子曰：“贤哉回也！一箪食，一瓢饮，在陋巷，人不堪其忧，回也不改其乐。”“回也如愚；退而省其私，亦足以发，回也不愚。”“用之则行，舍之则藏，唯我与尔有是夫！”\n回年二十九，发尽白，蚤死。孔子哭之恸，曰：“自吾有回，门人益亲。”\n鲁哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣，今也则亡。”\n闵损字子骞。少孔子十五岁。\n孔子曰：“孝哉闵子骞！人不閒于其父母昆弟之言。”不仕大夫，不食污君之禄。“如有复我者，必在汶上矣。”\n冉耕字伯牛。孔子以为有德行。\n伯牛有恶疾，孔子往问之，自牖执其手，曰：“命也夫！斯人也而有斯疾，命也夫！”\n冉雍字仲弓。\n仲弓问政，孔子曰：“出门如见大宾，使民如承大祭。在邦无怨，在家无怨。”\n孔子以仲弓为有德行，曰：“雍也可使南面。”\n仲弓父，贱人。孔子曰：“犁牛之子骍且角，虽欲勿用，山川其舍诸？”\n冉求字子有，少孔子二十九岁。为季氏宰。\n季康子问孔子曰：“冉求仁乎？”曰：“千室之邑，百乘之家，求也可使治其赋。仁则吾不知也。”复问：“子路仁乎？”孔子对曰：“如求。”\n求问曰：“闻斯行诸？”子曰：“行之。”子路问：“闻斯行诸？”子曰：“有父兄在，如之何其闻斯行之！”子华怪之，“敢问问同而答异？”孔子曰：“求也退，故进之。由也兼人，故退之。”\n仲由字子路，卞人也。少孔子九岁。\n子路性鄙，好勇力，志伉直，冠雄鸡，佩豭豚，陵暴孔子。孔子设礼稍诱子路，子路后儒服委质，因门人请为弟子。\n子路问政，孔子曰：“先之，劳之。”请益。曰：“无倦。”\n子路问：“君子尚勇乎？”孔子曰：“义之为上。君子好勇而无义则乱，小人好勇而无义则盗。”\n子路有闻，未之能行，唯恐有闻。\n孔子曰：“片言可以折狱者，其由也与！”“由也好勇过我，无所取材。”“若由也，不得其死然。”“衣敝缊袍与衣狐貉者立而不耻者，其由也与！”“由也升堂矣，未入于室也。”\n季康子问：“仲由仁乎？”孔子曰：“千乘之国可使治其赋，不知其仁。”\n子路喜从游，遇长沮、桀溺、荷蓧丈人。\n子路为季氏宰，季孙问曰：“子路可谓大臣与？”孔子曰：“可谓具臣矣。”\n子路为蒲大夫，辞孔子。孔子曰：“蒲多壮士，又难治。然吾语汝：恭以敬，可以执勇；宽以正，可以比众；恭正以静，可以报上。”\n初，卫灵公有宠姬曰南子。灵公太子蒉聩得过南子，惧诛出奔。及灵公卒而夫人欲立公子郢。郢不肯，曰：“亡人太子之子辄在。”于是卫立辄为君，是为出公。出公立十二年，其父蒉聩居外，不得入。子路为卫大夫孔悝之邑宰。蒉聩乃与孔悝作乱，谋入孔悝家，遂与其徒袭攻出公。出公奔鲁，而蒉聩入立，是为庄公。方孔悝作乱，子路在外，闻之而驰往。遇子羔出卫城门，谓子路曰：“出公去矣，而门已闭，子可还矣，毋空受其祸。”子路曰：“食其食者不避其难。”子羔卒去。有使者入城，城门开，子路随而入。造蒉聩，蒉聩与孔悝登台。子路曰：“君焉用孔悝？请得而杀之。”蒉聩弗听。于是子路欲燔台，蒉聩惧，乃下石乞、壶黡攻子路，击断子路之缨。子路曰：“君子死而冠不免。”遂结缨而死。\n孔子闻卫乱，曰：“嗟乎，由死矣！”已而果死。故孔子曰：“自吾得由，恶言不闻于耳。”是时子贡为鲁使于齐。\n宰予字子我。利口辩辞。既受业。问：“三年之丧不已久乎？君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。”子曰：“于汝安乎？”曰：“安。”“汝安则为之。君子居丧，食旨不甘，闻乐不乐，故弗为也。”宰我出，子曰：“予之不仁也！子生三年然后免于父母之怀。夫三年之丧，天下之通义也。”\n宰予昼寝。子曰：“朽木不可雕也，粪土之墙不可圬也。”\n宰我问五帝之德，子曰：“予非其人也。”\n宰我为临菑大夫，与田常作乱，以夷其族，孔子耻之。\n端沐赐，卫人，字子贡。少孔子三十一岁。\n子贡利口巧辞，孔子常黜其辩。问曰：“汝与回也孰愈？”对曰：“赐也何敢望回！回也闻一以知十，赐也闻一以知二。”\n子贡既已受业，问曰：“赐何人也？”孔子曰：“汝器也。”曰：“何器也？”曰：“瑚琏也。”\n陈子禽问子贡曰：“仲尼焉学？”子贡曰：“文武之道未坠于地，在人，贤者识其大者，不贤者识其小者，莫不有文武之道。夫子焉不学，而亦何常师之有！”又问曰：“孔子适是国必闻其政。求之与？抑与之与？”子贡曰：“夫子温良恭俭让以得之。夫子之求之也，其诸异乎人之求之也。”\n子贡问曰：“富而无骄，贫而无谄，何如？”孔子曰：“可也；不如贫而乐道，富而好礼。”\n田常欲作乱于齐，惮高、国、鲍、晏，故移其兵欲以伐鲁。孔子闻之，谓门弟子曰：“夫鲁，坟墓所处，父母之国，国危如此，二三子何为莫出？”子路请出，孔子止之。子张、子石请行，孔子弗许。子贡请行，孔子许之。\n遂行，至齐，说田常曰：“君之伐鲁过矣。夫鲁，难伐之国，其城薄以卑，其地狭以泄，其君愚而不仁，大臣伪而无用，其士民又恶甲兵之事，此不可与战。君不如伐吴。夫吴，城高以厚，地广以深，甲坚以新，士选以饱，重器精兵尽在其中，又使明大夫守之，此易伐也。”田常忿然作色曰：“子之所难，人之所易；子之所易，人之所难。而以教常，何也？”子贡曰：“臣闻之，忧在内者攻彊，忧在外者攻弱。今君忧在内。吾闻君三封而三不成者，大臣有不听者也。今君破鲁以广齐，战胜以骄主，破国以尊臣，而君之功不与焉，则交日疏于主。是君上骄主心，下恣群臣，求以成大事，难矣。夫上骄则恣，臣骄则争，是君上与主有却，下与大臣交争也。如此，则君之立于齐危矣。故曰不如伐吴。伐吴不胜，民人外死，大臣内空，是君上无彊臣之敌，下无民人之过，孤主制齐者唯君也。”田常曰：“善。虽然，吾兵业已加鲁矣，去而之吴，大臣疑我，柰何？”子贡曰：“君按兵无伐，臣请往使吴王，令之救鲁而伐齐，君因以兵迎之。”田常许之，使子贡南见吴王。\n说曰：“臣闻之，王者不绝世，霸者无彊敌，千钧之重加铢两而移。今以万乘之齐而私千乘之鲁，与吴争彊，窃为王危之。且夫救鲁，显名也；伐齐，大利也。以抚泗上诸侯，诛暴齐以服彊晋，利莫大焉。名存亡鲁，实困彊齐，智者不疑也。”吴王曰：“善。虽然，吾尝与越战，栖之会稽。越王苦身养士，有报我心。子待我伐越而听子。”子贡曰：“越之劲不过鲁，吴之彊不过齐，王置齐而伐越，则齐已平鲁矣。且王方以存亡继绝为名，夫伐小越而畏彊齐，非勇也。夫勇者不避难，仁者不穷约，智者不失时，王者不绝世，以立其义。今存越示诸侯以仁，救鲁伐齐，威加晋国，诸侯必相率而朝吴，霸业成矣。且王必恶越，臣请东见越王，令出兵以从，此实空越，名从诸侯以伐也。”吴王大说，乃使子贡之越。\n越王除道郊迎，身御至舍而问曰：“此蛮夷之国，大夫何以俨然辱而临之？”子贡曰：“今者吾说吴王以救鲁伐齐，其志欲之而畏越，曰‘待我伐越乃可’。如此，破越必矣。且夫无报人之志而令人疑之，拙也；有报人之志，使人知之，殆也；事未发而先闻，危也。三者举事之大患。”句践顿首再拜曰：“孤尝不料力，乃与吴战，困于会稽，痛入于骨髓，日夜焦脣干舌，徒欲与吴王接踵而死，孤之愿也。”遂问子贡。子贡曰：“吴王为人猛暴，群臣不堪；国家敝以数战，士卒弗忍；百姓怨上，大臣内变；子胥以谏死，太宰嚭用事，顺君之过以安其私：是残国之冶也。今王诚发士卒佐之以徼其志，重宝以说其心，卑辞以尊其礼，其伐齐必也。彼战不胜，王之福矣。战胜，必以兵临晋，臣请北见晋君，令共攻之，弱吴必矣。其锐兵尽于齐，重甲困于晋，而王制其敝，此灭吴必矣。”越王大说，许诺。送子贡金百镒，剑一，良矛二。子贡不受，遂行。\n报吴王曰：“臣敬以大王之言告越王，越王大恐，曰：‘孤不幸，少失先人，内不自量，抵罪于吴，军败身辱，栖于会稽，国为虚莽，赖大王之赐，使得奉俎豆而修祭祀，死不敢忘，何谋之敢虑！’”后五日，越使大夫种顿首言于吴王曰：“东海役臣孤句践使者臣种，敢修下吏问于左右。今窃闻大王将兴大义，诛彊救弱，困暴齐而抚周室，请悉起境内士卒三千人，孤请自被坚执锐，以先受矢石。因越贱臣种奉先人藏器，甲二十领，鈇屈卢之矛，步光之剑，以贺军吏。”吴王大说，以告子贡曰：“越王欲身从寡人伐齐，可乎？”子贡曰：“不可。夫空人之国，悉人之众，又从其君，不义。君受其币，许其师，而辞其君。”吴王许诺，乃谢越王。于是吴王乃遂发九郡兵伐齐。\n子贡因去之晋，谓晋君曰：“臣闻之，虑不先定不可以应卒，兵不先辨不可以胜敌。今夫齐与吴将战，彼战而不胜，越乱之必矣；与齐战而胜，必以其兵临晋。”晋君大恐，曰：“为之柰何？”子贡曰：“修兵休卒以待之。”晋君许诺。\n子贡去而之鲁。吴王果与齐人战于艾陵，大破齐师，获七将军之兵而不归，果以兵临晋，与晋人相遇黄池之上。吴晋争彊。晋人击之，大败吴师。越王闻之，涉江袭吴，去城七里而军。吴王闻之，去晋而归，与越战于五湖。三战不胜，城门不守，越遂围王宫，杀夫差而戮其相。破吴三年，东向而霸。\n故子贡一出，存鲁，乱齐，破吴，彊晋而霸越。子贡一使，使势相破，十年之中，五国各有变。\n子贡好废举，与时转货赀。喜扬人之美，不能匿人之过。常相鲁卫，家累千金，卒终于齐。\n言偃，吴人，字子游。少孔子四十五岁。\n子游既已受业，为武城宰。孔子过，闻弦歌之声。孔子莞尔而笑曰：“割鸡焉用牛刀？”子游曰：“昔者偃闻诸夫子曰，君子学道则爱人，小人学道则易使。”孔子曰：“二三子，偃之言是也。前言戏之耳。”孔子以为子游习于文学。\n卜商字子夏。少孔子四十四岁。\n子夏问：“‘巧笑倩兮，美目盻兮，素以为绚兮’，何谓也？”子曰：“绘事后素。”曰：“礼后乎？”孔子曰：“商始可与言《诗》已矣。”\n子贡问：“师与商孰贤？”子曰：“师也过，商也不及。”“然则师愈与？”曰：“过犹不及。”\n子谓子夏曰：“汝为君子儒，无为小人儒。”\n孔子既没，子夏居西河教授，为魏文侯师。其子死，哭之失明。\n颛孙师，陈人，字子张。少孔子四十八岁。\n子张问干禄，孔子曰：“多闻阙疑，慎言其馀，则寡尤；多见阙殆，慎行其馀，则寡悔。言寡尤，行寡悔，禄在其中矣。”\n他日从在陈蔡閒，困，问行。孔子曰：“言忠信，行笃敬，虽蛮貊之国行也；言不忠信，行不笃敬，虽州里行乎哉！立则见其参于前也，在舆则见其倚于衡，夫然后行。”子张书诸绅。\n子张问：“士何如斯可谓之达矣？”孔子曰：“何哉，尔所谓达者？”子张对曰：“在国必闻，在家必闻。”孔子曰：“是闻也，非达也。夫达者，质直而好义，察言而观色，虑以下人，在国及家必达。夫闻也者，色取仁而行违，居之不疑，在国及家必闻。”\n曾参，南武城人，字子舆。少孔子四十六岁。\n孔子以为能通孝道，故授之业。作《孝经》。死于鲁。\n澹台灭明，武城人，字子羽。少孔子三十九岁。\n状貌甚恶。欲事孔子，孔子以为材薄。既已受业，退而修行，行不由径，非公事不见卿大夫。\n南游至江，从弟子三百人，设取予去就，名施乎诸侯。孔子闻之，曰：“吾以言取人，失之宰予；以貌取人，失之子羽。”\n宓不齐字子贱。少孔子三十岁。\n孔子谓“子贱君子哉！鲁无君子，斯焉取斯？”\n子贱为单父宰，反命于孔子，曰：“此国有贤不齐者五人，教不齐所以治者。”孔子曰：“惜哉不齐所治者小，所治者大则庶几矣。”\n原宪字子思。\n子思问耻。孔子曰：“国有道，谷。国无道，谷，耻也。”\n子思曰：“克伐怨欲不行焉，可以为仁乎？”孔子曰：“可以为难矣，仁则吾弗知也。”\n孔子卒，原宪遂亡在草泽中。子贡相卫，而结驷连骑，排藜藿入穷阎，过谢原宪。宪摄敝衣冠见子贡。子贡耻之，曰：“夫子岂病乎？”原宪曰：“吾闻之，无财者谓之贫，学道而不能行者谓之病。若宪，贫也，非病也。”子贡惭，不怿而去，终身耻其言之过也。\n公冶长，齐人，字子长。\n孔子曰：“长可妻也，虽在累绁之中，非其罪也。”以其子妻之。\n南宫括字子容。\n问孔子曰：“羿善射，奡荡舟，俱不得其死然；禹稷躬稼而有天下？”孔子弗答。容出，孔子曰：“君子哉若人！上德哉若人！”“国有道；不废；国无道，免于刑戮。”三复“白珪之玷”，以其兄之子妻之。\n公皙哀字季次。\n孔子曰：“天下无行，多为家臣，仕于都；唯季次未尝仕。”\n曾蒧字皙。\n侍孔子，孔子曰：“言尔志。”蒧曰：“春服既成，冠者五六人，童子六七人，浴乎沂，风乎舞雩，咏而归。”孔子喟尔叹曰：“吾与蒧也！”\n颜无繇字路。路者，颜回父，父子尝各异时事孔子。\n颜回死，颜路贫，请孔子车以葬。孔子曰：“材不材，亦各言其子也。鲤也死，有棺而无椁，吾不徒行以为之椁，以吾从大夫之后，不可以徒行。”\n商瞿，鲁人，字子木。少孔子二十九岁。\n孔子传《易》于瞿，瞿传楚人馯臂子弘，弘传江东人矫子庸疵，疵传燕人周子家竖，竖传淳于人光子乘羽，羽传齐人田子庄何，何传东武人王子中同，同传菑川人杨何。何元朔中以治《易》为汉中大夫。\n高柴字子羔，少孔子三十岁。\n子羔长不盈五尺，受业孔子，孔子以为愚。\n子路使子羔为费郈宰，孔子曰：“贼夫人之子！”子路曰：“有民人焉，有社稷焉，何必读书然后为学！”孔子曰：“是故恶夫佞者。”\n漆彫开字子开。\n孔子使开仕，对曰：“吾斯之未能信。”孔子说。\n公伯缭字子周。\n周愬子路于季孙，子服景伯以告孔子，曰：“夫子固有惑志，缭也，吾力犹能肆诸市朝。”孔子曰：“道之将行，命也；道之将废，命也。公伯缭其如命何！”\n司马耕字子牛。\n牛多言而躁。问仁于孔子，孔子曰：“仁者其言也讱。”曰：“其言也讱，斯可谓之仁乎？”子曰：“为之难，言之得无讱乎！”\n问君子，子曰：“君子不忧不惧。”曰：“不忧不惧，斯可谓之君子乎？”子曰：“内省不疚，夫何忧何惧！”\n樊须字子迟。少孔子三十六岁。\n樊迟请学稼，孔子曰：“吾不如老农。”请学圃，曰：“吾不如老圃。”樊迟出，孔子曰：“小人哉樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼！”\n樊迟问仁，子曰：“爱人。”问智，曰：“知人。”\n有若少孔子四十三岁。有若曰：“礼之用，和为贵，先王之道斯为美。小大由之，有所不行；知和而和，不以礼节之，亦不可行也。”“信近于义，言可复也；恭近于礼，远耻辱也；因不失其亲，亦可宗也。”\n孔子既没，弟子思慕，有若状似孔子，弟子相与共立为师，师之如夫子时也。他日，弟子进问曰：“昔夫子当行，使弟子持雨具，已而果雨。弟子问曰：‘夫子何以知之？’”夫子曰：‘《诗》不云乎？“月离于毕，俾滂沱矣。”昨暮月不宿毕乎？’”他日，月宿毕，竟不雨。商瞿年长无子，其母为取室。孔子使之齐，瞿母请之。孔子曰：‘无忧，瞿年四十后当有五丈夫子。’已而果然。敢问夫子何以知此？”有若默然无以应。弟子起曰：“有子避之，此非子之座也！”\n公西赤字子华。少孔子四十二岁。\n子华使于齐，冉有为其母请粟。孔子曰：“与之釜。”请益，曰：“与之庾。”冉子与之粟五秉。孔子曰：“赤之适齐也，乘肥马，衣轻裘。吾闻君子周急不继富。”\n巫马施字子旗。少孔子三十岁。\n陈司败问孔子曰：“鲁昭公知礼乎？”孔子曰：“知礼。”退而揖巫马旗曰：“吾闻君子不党，君子亦党乎？鲁君娶吴女为夫人，命之为孟子。孟子姓姬，讳称同姓，故谓之孟子。鲁君而知礼，孰不知礼！”施以告孔子，孔子曰：“丘也幸，苟有过，人必知之。臣不可言君亲之恶，为讳者，礼也。”\n梁鳣字叔鱼。少孔子二十九岁。\n颜幸字子柳。少孔子四十六岁。\n冉孺字子鲁，少孔子五十岁。\n曹卹字子循。少孔子五十岁。\n伯虔字子析，少孔子五十岁。\n公孙龙字子石。少孔子五十三岁。\n自子石已右三十五人，显有年名及受业闻见于书传。其四十有二人，无年及不见书传者纪于左：\n冉季字子产。\n公祖句兹字子之。\n秦祖字子南。\n漆雕哆字子敛。\n颜高字子骄。\n漆雕徒父。\n壤驷赤字子徒。\n商泽。\n石作蜀字子明。\n任不齐字选。\n公良孺字子正。\n后处字子里。\n秦冉字开。\n公夏首字乘。\n奚容箴字子皙。\n公肩定字子中。\n颜祖字襄。\n鄡单字子家。\n句井疆。\n罕父黑字子索。\n秦商字子丕。\n申党字周。\n颜之仆字叔。\n荣旂字子祈。\n县成字子祺。\n左人郢字行。\n燕伋字思。\n郑国字子徒。\n秦非字子之。\n施之常字子恒。\n颜哙字子声。\n步叔乘字子车。\n原亢籍。\n乐欬字子声。\n廉絜字庸。\n叔仲会字子期。\n颜何字冉。\n狄黑字皙。\n邦巽字子敛。\n孔忠。\n公西舆如字子上。\n公西葴字子上。\n太史公曰：学者多称七十子之徒，誉者或过其实，毁者或损其真，钧之未覩厥容貌，则论言弟子籍，出孔氏古文近是。余以弟子名姓文字悉取《论语》弟子问并次为篇，疑者阙焉。\n", "para_ids": [808, 809, 810, 811, 812, 813, 814, 815, 816, 817, 818, 819, 820, 821, 822, 823, 824, 825, 826, 827, 828, 829, 830, 831, 832, 833, 834, 835, 836, 837, 838, 839, 840, 841, 842, 843, 844, 845, 846, 847, 848, 849, 850, 851, 852, 853, 854, 855, 856, 857, 858, 859, 860, 861, 862, 863, 864, 865, 866, 867, 868, 869, 870, 871, 872, 873, 874, 875, 876, 877, 878, 879, 880, 881, 882, 883, 884, 885, 886, 887, 888, 889, 890, 891, 892, 893, 894, 895, 896, 897, 898, 899, 900, 901, 902, 903, 904, 905, 906, 907, 908, 909, 910, 911, 912, 913, 914, 915, 916, 917, 918, 919, 920, 921, 922, 923, 924, 925, 926, 927, 928, 929, 930, 931, 932, 933, 934, 935, 936, 937, 938, 939, 940, 941, 942, 943, 944, 945, 946, 947, 948, 949, 950, 951, 952, 953, 954, 955, 956, 957, 958, 959]}
{"uid": 38, "level": "h2", "h1": "《礼记》", "h2": "《檀弓上》", "h3": "3．1", "text": "公仪仲子之丧，檀弓免焉。仲子舍其孙而立其子，檀弓曰：“何居？我未之前闻也。”趋而就子服伯子于门右，曰：“仲子舍其孙而立其子，何也？”伯子曰：“仲子亦犹行古之道也。昔者文王舍伯邑考而立武王；微子舍其孙腯而立衍也；夫仲子亦犹行古之道也。”子游问诸孔子，孔子曰：“否！立孙。”\n孔子曰：“拜而后稽颡，颓乎其顺也；稽颡而后拜，颀乎其至也。三年之丧，吾从其至者。”\n孔子既得合葬于防，曰：“吾闻之，古也墓而不坟；今丘也，东西南北之人也，不可以弗识也。”于是封之，崇四尺。孔子先反，门人后，雨甚，至，孔子问焉，曰：“尔来何迟也？”曰：“防墓崩。”孔子不应。三。孔子泫然流涕曰：“吾闻之：古不修墓。”\n孔子哭子路于中庭。有人吊者而夫子拜之。既哭，进使者而问故。使者曰：“醢之矣。”遂命覆醢。\n曾子曰：“朋友之墓，有宿草而不哭焉。”\n孔子少孤，不知其墓。殡于五父之衢。人之见之者，皆以为葬也。其慎也，盖殡也。问于郰曼父之母，然后得合葬于防。\n穆公之母卒，使人问于曾子曰：“如之何？”对曰：“申也闻诸申之父曰：哭泣之哀，齐、斩之情，饘粥之食，自天子达。布幕，卫也；縿幕，鲁也。”\n鲁人有朝祥而莫歌者，子路笑之。夫子曰：“由，尔责于人，终无已夫？三年之丧，亦已久矣夫。”子路出，夫子曰：“又多乎哉，踰月则其善也。”\n曾子寝疾，病。乐正子春坐于床下，曾元、曾申坐于足，童子隅坐而执烛。童子曰：“华而睆，大夫之箦与？”子春曰：“止！”曾子闻之，瞿然曰：“呼！”曰：“华而睆，大夫之箦与？”曾子曰：“然，斯季孙之赐也，我未之能易也，元，起易箦。”曾元曰：“夫子之病革矣，不可以变，幸而至于旦，请敬易之。”曾子曰：“尔之爱我也不如彼；君子之爱人也以德，细人之爱人也以姑息。吾何求哉？吾得正而毙焉斯已矣。”举扶而易之。反席未安而没。\n孔子既祥，五日弹琴而不成声，十日而成笙歌。\n死而不吊者三：畏、厌、溺。子路有姊之丧，可以除之矣，而弗除也，孔子曰：“何弗除也？”子路曰：“吾寡兄弟而弗忍也。”孔子曰：“先王制礼，行道之人皆弗忍也。”子路闻之，遂除之。\n舜葬于苍梧之野，盖三妃未之从也。季武子曰：“周公盖祔。”曾子之丧，浴于爨室。\n子张病，召申祥而语之曰：“君子曰终，小人曰死；吾今日其庶几乎？”\n曾子曰：“始死之奠，其馀阁也与？”曾子曰：“小功不为位也者，是委巷之礼也。子思之哭嫂也为位，妇人倡踊；申祥之哭言思也亦然。”\n古者，冠缩缝，今也衡缝；故丧冠之反吉，非古也。曾子谓子思曰：“伋，吾执亲之丧也，水浆不入于口者七日。”子思曰：“先王之制礼也，过之者俯而就之，不至焉者跂而及之。故君子之执亲之丧也，水浆不入于口者三日，杖而后能起。”\n曾子曰：“小功不税，则是远兄弟终无服也，而可乎？”\n伯高之丧，孔氏之使者未至，冉子摄束帛、乘马而将之。孔子曰：“异哉，徒使我不诚礼于伯高。”伯高死于卫，赴于孔子，孔子曰：“吾恶乎哭诸？兄弟，吾哭诸庙；父之友，吾哭诸庙门之外；师，吾哭诸寝；朋友，吾哭诸寝门之外；所知，吾哭诸野。于野，则已疏；于寝，则已重。夫由赐也见我，吾哭诸赐氏。”遂命子贡为之主，曰：“为尔哭也来者，拜之；知伯高而来者。勿拜也。”\n曾子曰：“丧有疾，食肉饮酒，必有草木之滋焉。以为薑桂之谓也。”\n子夏丧其子而丧其明。曾子吊之曰：“吾闻之也：朋友丧明则哭之。”曾子哭，子夏亦哭，曰：“天乎！予之无罪也。”曾子怒曰：“商，女何无罪也？吾与女事夫子于洙、泗之间，退而老于西河之上，使西河之民疑女于夫子，尔罪一也；丧尔亲，使民未有闻焉，尔罪二也；丧尔子，丧尔明，尔罪三也。而曰女何无罪与！”子夏投其杖而拜曰：“吾过矣！吾过矣！吾离群而索居亦已久矣。”\n孔子之卫，遇旧馆人之丧，入而哭之哀。出，使子贡说骖而赙之。子贡曰：“于门人之丧，未有所说骖，说骖于旧馆，无乃已重乎？”夫子曰：“予乡者入而哭之，遇于一哀而出涕。予恶夫涕之无从也。小子行之。”\n孔子在卫，有送葬者，而夫子观之，曰：“善哉为丧乎！足以为法矣，小子识之。”子贡曰：“夫子何善尔也？”曰：“其往也如慕，其反也如疑。”子贡曰：“岂若速反而虞乎！”子曰：“小子识之，我未之能行也。”\n颜渊之丧，馈祥肉，孔子出受之；入，弹琴而后食之。\n孔子与门人立，拱而尚右，二三子亦皆尚右。孔子曰：“二三子之嗜学也，我则有姊之丧故也。”二三子皆尚左。\n孔子蚤作，负手曳杖，消摇于门，歌曰：“泰山其颓乎，梁木其坏乎，哲人其萎乎！”既歌而入，当户而坐。子贡闻之，曰：“泰山其颓，则吾将安仰？梁木其坏、哲人其萎，则吾将安放？夫子殆将病也。”遂趋而入。夫子曰：“赐！尔来何遟也？夏后氏殡于东阶之上，则犹在阼也；殷人殡于两楹之间，则与宾主夹之也；周人殡于西阶之上，则犹宾之也。而丘也殷人也。予畴昔之夜，梦坐奠于两楹之间。夫明王不兴，而天下其孰能宗予，予殆将死也。”盖寝疾七日而没。孔子之丧，门人疑所服。子贡曰：“昔者夫子之丧颜渊也，若丧子而无服；丧子路亦然。请丧夫子若丧父而无服。”\n孔子之丧，公西赤为志焉：饰棺、墙置翣设披，周也；设崇，殷也；绸练设旐，夏也。\n子张之丧，公明仪为志焉。褚幕丹质，蚁结于四隅，殷士也。\n子夏问于孔子曰：“居父母之仇如之何？”夫子曰：“寝苫枕干，不仕，弗与共天下也；遇诸市朝，不反兵而斗。”曰：“请问居昆弟之仇如之何？”曰：“仕弗与共国；衔君命而使，虽遇之不斗。”曰：“请问居从父、昆弟之仇如之何？”曰：“不为魁，主人能，则执兵而陪其后。”\n孔子之丧，二三子皆绖而出。群居则绖，出则否。\n子路曰：“吾闻诸夫子：‘丧礼，与其哀不足而礼有馀也，不若礼不足而哀有馀也。祭礼，与其敬不足而礼有馀也，不若礼不足而敬有馀也。’”\n曾子吊于负夏，主人既祖，填池，推柩而反之，降妇人而后行礼。从者曰：“礼与？”曾子曰：“夫祖者且也；且、胡为其不可以反宿也。”从者又问诸子游曰：“礼与？”子游曰：“饭于牖下，小敛于户内，大敛于阼，殡于客位，祖于庭，葬于墓，所以即远也。故丧事有进而无退。”曾子闻之曰：“多矣乎，予出祖者。”\n曾子袭裘而吊，子游裼裘而吊。曾子指子游而示人曰：“夫夫也，为习于礼者，如之何其裼裘而吊也。”主人既小敛，袒、括发；子游趋而出，袭裘、带、绖而入。曾子曰：“我过矣，我过矣，夫夫是也。”\n子夏既除丧而见，予之琴，和之而不和，弹之而不成声。作而曰：“哀未忘也。先王制礼，而弗敢过也。”子张既除丧而见，予之琴，和之而和，弹之而成声，作而曰：“先王制礼，不敢不至焉。”\n司寇惠子之丧，子游为之麻衰，牡麻绖，文子辞曰：“子辱与弥牟之弟游，又辱为之服，敢辞。”子游曰：“礼也。”文子退，反哭。子游趋而就诸臣之位，文子又辞曰：“子辱与弥牟之弟游，又辱为之服，又辱临其丧，敢辞。”子游曰：“固以请。”文子退，扶适子南面而立，曰：“子辱与弥牟之弟游，又辱为之服，又辱临其丧，虎也敢不复位。”子游趋而就客位。\n将军文子之丧，既除丧，而后越人来吊，主人深衣、练冠，待于庙，垂涕洟，子游观之曰：“将军文氏之子其庶几乎！亡于礼者之礼也，其动也中。”\n弁人有其母死而孺子泣者，孔子曰：“哀则哀矣，而难为继也。夫礼，为可传也，为可继也。故哭踊有节。”\n叔孙武叔之母死，既小敛，举者出户，出户袒，且投其冠，括发。子游曰：“知礼。”\n曾子与客立于门侧，其徒趋而出。曾子曰：“尔将何之？”曰：“吾父死，将出哭于巷。”曰：“反，哭于尔次。”曾子北面而吊焉。\n孔子曰：“之死而致死之，不仁而不可为也；之死而致生之，不知而不可为也。是故竹不成用，瓦不成味，木不成斲，琴瑟张而不平，竽笙备而不和，有钟磬而无簨虡，其曰明器，神明之也。”\n有子问于曾子曰：“问丧于夫子乎？”曰：“闻之矣：丧欲速贫，死欲速朽。”有子曰：“是非君子之言也。”曾子曰：“参也闻诸夫子也。”有子又曰：“是非君子之言也。”曾子曰：“参也与子游闻之。”有子曰：“然，然则夫子有为言之也。”曾子以斯言告于子游。子游曰：“甚哉，有子之言似夫子也。昔者夫子居于宋，见桓司马自为石椁，三年而不成。夫子曰：‘若是其靡也，死不如速朽之愈也。’死之欲速朽，为桓司马言之也。南宫敬叔反，必载宝而朝。夫子曰：‘若是其货也，丧不如速贫之愈也。’丧之欲速贫，为敬叔言之也。”曾子以子游之言告于有子，有子曰：“然，吾固曰非夫子之言也。”曾子曰：“子何以知之？”有子曰：“夫子制于中都，四寸之棺，五寸之椁，以斯知不欲速朽也。昔者夫子失鲁司寇，将之荆，盖先之以子夏，又申之以冉有，以斯知不欲速贫也。”\n仲宪言于曾子曰：“夏后氏用明器，示民无知也；殷人用祭器，示民有知也；周人兼用之，示民疑也。”曾子曰：“其不然乎！其不然乎！夫明器，鬼器也；祭器，人器也；夫古之人胡为而死其亲乎？”\n公叔木有同母异父之昆弟死，问于子游。子游曰：“其大功乎？”狄仪有同母异父之昆弟死，问于子夏，子夏曰：“我未之前闻也；鲁人则为之齐衰。”狄仪行齐衰。今之齐衰，狄仪之问也。\n曾子曰：“尸未设饰，故帷堂，小敛而彻帷。”仲梁子曰：“夫妇方乱，故帷堂，小敛而彻帷。”\n小敛之奠，子游曰：“于东方。”曾子曰：“于西方，敛斯席矣。”小敛之奠在西方，鲁礼之末失也。\n子游问丧具，夫子曰：“称家之有亡。”子游曰：“有亡恶乎齐？”夫子曰：“有，毋过礼；苟亡矣，敛首足形，还葬，县棺而封，人岂有非之者哉。”\n司士贲告于子游曰：“请袭于床。”子游曰：“诺。”县子闻之，曰：“汏哉叔氏，专以礼许人。”\n宋襄公葬其夫人，醯醢百甕。曾子曰：“既曰明器矣，而又实之。”\n读赗，曾子曰：“非古也，是再告也。”\n子夏问诸夫子曰：“居君之母与妻之丧。”“居处言语饮食衎尔。”\n孔子之丧，有自燕来观者，舍于子夏氏。子夏曰：“圣人之葬人与？人之葬圣人也。子何观焉？昔者夫子言之曰：‘吾见封之若堂者矣，见若坊者矣，见若覆夏屋者矣，见若斧者矣。吾从若斧者焉。’马鬣封之谓也。今一日而三斩板，而已封，尚行夫子之志乎哉。”\n鲁哀公诔孔丘曰：“天不遗耆老，莫相予位焉，呜呼哀哉！尼父！”\n孔子恶野哭者。\n", "para_ids": [960, 961, 962, 963, 964, 965, 966, 967, 968, 969, 970, 971, 972, 973, 974, 975, 976, 977, 978, 979, 980, 981, 982, 983, 984, 985, 986, 987, 988, 989, 990, 991, 992, 993, 994, 995, 996, 997, 998, 999, 1000, 1001, 1002, 1003, 1004, 1005, 1006, 1007, 1008, 1009, 1010]}
{"uid": 39, "level": "h2", "h1": "《礼记》", "h2": "《檀弓下》", "h3": "4．5", "text": "季武子寝疾，蟜固不说齐衰而入见，曰：“斯道也，将亡矣；士唯公门说齐衰。”武子曰：“不亦善乎，君子表微。”及其丧也，曾点倚其门而歌。\n子张死，曾子有母之丧；齐衰而往哭之。或曰：“齐衰不以吊。”曾子曰：“我吊也与哉？”\n有若之丧，悼公吊焉，子游摈，由左。\n丧礼，哀戚之至也，节哀，顺变也；君子念始之者也。复，尽爱之道也，有祷祠之心焉；望反诸幽，求诸鬼神之道也；北面，求诸幽之义也。拜稽颡，哀戚之至隐也；稽颡，隐之甚也。饭用米、贝，弗忍虚也；不以食道，用美焉尔。铭，明旌也，以死者为不可别已，故以其旗识识之。爱之，斯录之矣；敬之，斯尽其道焉耳。重，主道也，殷主缀重焉；周主重彻焉。奠以素器，以生者有哀素之心也；唯祭祀之礼，主人自尽焉尔；岂知神之所飨，亦以主人有齐敬之心也。辟踊，哀之至也，有筭，为之节文也。袒、括发，变也；愠，哀之变也。去饰，去美也；袒、括发，去饰之甚也。有所袒、有所袭，哀之节也。弁绖葛而葬，与神交之道也，有敬心焉。周人弁而葬，殷人冔而葬。歠主人、主妇、室老，为其病也，君命食之也。反哭升堂，反诸其所作也；主妇入于室，反诸其所养也。反哭之吊也，哀之至也，反而亡焉，失之矣，于是为甚。殷既封而吊，周反哭而吊。孔子曰：“殷已悫，吾从周。”葬于北方，北首，三代之达礼也，之幽之故也。既封，主人赠，而祝宿虞尸。既反哭，主人与有司视虞牲，有司以几筵舍奠于墓左，反，日中而虞。葬日虞，弗忍一日离也。是月也，以虞易奠。卒哭曰“成事”，是日也，以吉祭易丧祭，明日，祔于祖父。其变而之吉祭也，比至于祔，必于是日也接，不忍一日末有所归也。殷练而祔，周卒哭而祔。孔子善殷。\n孔子谓：为明器者，知丧道矣，备物而不可用也。哀哉！死者而用生者之器也。不殆于用殉乎哉。其曰明器，神明之也。涂车刍灵，自古有之，明器之道也。孔子谓为刍灵者善，谓为俑者不仁，不殆于用人乎哉。\n卫司徒敬子死，子夏吊焉，主人未小敛，绖而往。子游吊焉，主人既小敛，子游出绖，反哭。子夏曰：“闻之也与？”曰：“闻诸夫子，主人未改服则不绖。”\n曾子曰：“晏子可谓知礼也已，恭敬之有焉。”有若曰：“晏子一狐裘三十年，遣车一乘，及墓而反，国君七个，遣车七乘；大夫五个，遣车五乘，晏子焉知礼？”曾子曰：“国无道，君子耻盈礼焉；国奢，则示之以俭；国俭，则示之以礼。”\n国昭子之母死，问于子张曰：“葬及墓，男子、妇人安位？”子张曰：“司徒敬子之丧，夫子相，男子西乡，妇人东乡。”曰：“噫！毋。”曰：“我丧也斯沾。尔专之，宾为宾焉，主为主焉，妇人从男子皆西乡。”\n穆伯之丧，敬姜昼哭；文伯之丧，昼夜哭。孔子曰：“知礼矣。”文伯之丧，敬姜据其床而不哭，曰：“昔者吾有斯子也，吾以将为贤人也，吾未尝以就公室；今及其死也，朋友诸臣未有出涕者，而内人皆行哭失声。斯子也，必多旷于礼矣夫。”\n有子与子游立，见孺子慕者，有子谓子游曰：“予壹不知夫丧之踊也，予欲去之久矣。情在于斯，其是也夫？”子游曰：“礼：有微情者，有以故兴物者；有直情而径行者，戎狄之道也。礼道则不然，人喜则斯陶，陶斯咏，咏斯犹，犹斯舞，舞斯愠，愠斯戚，戚斯叹，叹斯辟，辟斯踊矣，品节斯，斯之谓礼。人死，斯恶之矣，无能也，斯倍之矣。是故制绞、衾，设蒌、翣，为使人勿恶也。始死，脯、醢之奠；将行，遣而行之，既葬而食之，未有见其飨之者也；自上世以来，未之有舍也，为使人勿倍也。故子之所刺于礼者，亦非礼之訾也。”\n子张问曰：“《书》云：‘高宗三年不言，言乃讙。’有诸？”仲尼曰：“胡为其不然也？古者天子崩，王世子听于冢宰三年。”\n子路曰：“伤哉贫也，生无以为养，死无以为礼也。”孔子曰：“啜菽饮水尽其欢，斯之谓孝；敛手足形，还葬而无椁，称其财，斯之谓礼。”\n仲遂卒于垂；壬午犹绎，《万》入去《籥》。仲尼曰：“非礼也，卿卒不绎。”\n战于郎，公叔禺人遇负杖入保者息，曰：“使之虽病也，任之虽重也，君子不能为谋也，士弗能死也。不可！我则既言矣。”与其邻重汪踦往，皆死焉。鲁人欲勿殇重汪踦，问于仲尼。仲尼曰：“能执干戈以卫社稷，虽欲勿殇也，不亦可乎！”\n子路去鲁，谓颜渊曰：“何以赠我？”曰：“吾闻之也：去国则哭于墓而后行，反其国不哭，展墓而入。”谓子路曰：“何以处我？”子路曰：“吾闻之也，过墓则式，过祀则下。”\n工尹商阳与陈弃疾追吴师，及之。陈弃疾谓工尹商阳曰：“王事也，子手弓而可。”手弓。“子射诸。”射之，毙一人，韔弓。又及，谓之，又毙二人。每毙一人，揜其目。止其御曰：“朝不坐，燕不与，杀三人，亦足以反命矣。”孔子曰：“杀人之中，又有礼焉。”\n哀公使人吊蒉尚，遇诸道。辟于路，画宫而受吊焉。曾子曰：“蒉尚不如杞梁之妻之知礼也。齐庄公袭莒于夺，杞梁死焉。其妻迎其柩于路而哭之哀。庄公使人吊之。对曰：‘君之臣不免于罪，则将肆诸市朝，而妻妾执；君之臣免于罪，则有先人之敝庐在。君无所辱命。’”\n孔子过泰山侧，有妇人哭于墓者而哀，夫子式而听之。使子贡问之曰：“子之哭也，壹似重有忧者。”而曰：“然，昔者吾舅死于虎，吾夫又死焉，今吾子又死焉。”夫子曰：“何为不去也？”曰：“无苛政。”夫子曰：“小子识之，苛政猛于虎也。”\n延陵季子适齐，于其反也，其长子死，葬于赢博之间。孔子曰：“延陵季子，吴之习于礼者也。”住而观其葬焉。其坎深不至于泉，其敛以时服。既葬而封，广轮揜坎，其高可隐也。既封，左袒，右还其封且号者三，曰：“骨肉归复于土，命也。若魂气则无不之也，无不之也。”而遂行。孔子曰：“延陵季子之于礼也，其合矣乎。”\n齐大饥，黔敖为食于路，以待饿者而食之。有饿者蒙袂辑屦贸贸然来。黔敖左奉食，右执饮，曰：“嗟！来食。”饿者扬其目而视之，曰：“予唯不食嗟来之食，以至于斯也。”从而谢焉；终不食而死。曾子闻之，曰：“微与？其嗟也可去，其谢也可食。”\n仲尼之畜狗死，使子贡埋之，曰：“吾闻之也，敝帷不弃，为埋马也；敝盖不弃，为埋狗也。丘也贫，无盖；于其封也，亦予之席，毋使其首陷焉。”路马死，埋之以帷。\n季孙之母死，哀公吊焉，曾子与子贡吊焉，阍人为君在，弗内也。曾子与子贡入于其厩而修容焉。子贡先入，阍人曰：“乡者已告矣。”曾子后入，阍人辟之。涉内霤，卿大夫皆辟位，公降一等而揖之。君子言之曰：“尽饰之道，斯其行者远矣。”\n阳门之介夫死，司城子罕入而哭之哀。晋人之觇宋者反报于晋侯曰：“阳门之介夫死，而子罕哭之哀，而民说，殆不可伐也。”孔子闻之曰：“善哉觇国乎！《诗》云：‘凡民有丧，扶服救之。’虽微晋而已，天下其孰能当之。”\n孔子之故人曰原壤，其母死，夫子助之沐椁。原壤登木曰：“久矣予之不讬于音也。”歌曰：“貍首之班然，执女手之卷然。”夫子为弗闻也者而过之，从者曰：“子未可以已乎？”夫子曰：“丘闻之，亲者毋失其为亲也，故者毋失其为故也。”\n孔子曰：“卫人之祔也，离之；鲁人之祔也，合之，善夫。”\n", "para_ids": [1011, 1012, 1013, 1014, 1015, 1016, 1017, 1018, 1019, 1020, 1021, 1022, 1023, 1024, 1025, 1026, 1027, 1028, 1029, 1030, 1031, 1032, 1033, 1034, 1035]}
{"uid": 40, "level": "h2", "h1": "《礼记》", "h2": "《曾子问》", "h3": "7．1", "text": "曾子问曰：“君薨而世子生，如之何？”孔子曰：“卿、大夫、士从摄主北面于西阶南。大祝裨冕，执束帛，升自西阶，尽等，不升堂，命毋哭。祝声三，告曰：‘某之子生，敢告。’升，奠币于殡东几上，哭，降。众主人、卿、大夫、士、房中皆哭，不踊。尽一哀，反位。遂朝奠。小宰升举币。三日，众主人、卿、大夫、士如初位，北面。大宰、大宗、大祝皆裨冕。少师奉子以衰；祝先，子从，宰、宗人从。入门，哭者止，子升自西阶。殡前北面。祝立于殡东南隅。祝声三，曰：‘某之子某，从执事敢见。’子拜稽颡，哭。祝、宰、宗人、众主人、卿、大夫、士哭，踊三者三，降，东反位，皆袒，子踊，房中亦踊三者三。袭衰，杖，亦出。大宰命祝、史以名徧告于五祀、山川。”\n曾子问曰：“如已葬而世子生，则如之何？”孔子曰：“大宰、大宗从大祝而告于祢。三月，乃名于祢，以名徧告，及社稷、宗庙、山川。”\n孔子曰：“诸侯适天子，必告于祖，奠于祢。冕而出视朝，命祝、史告于、宗庙、山川。乃命国家五官而后行，道而出。告者五日而徧，过是，非礼也。凡告用牲、币。反亦如之。诸侯相见，必告于祢，朝服而出视朝。命祝、史告于五庙、所过山川。亦命国家五官，道而出。反必亲告于祖、祢。乃命祝、史告至于前所告者，而后听朝而入。”\n曾子问曰：“并有丧，如之何？何先何后？”孔子曰：“葬、先轻而后重；其奠也，先重而后轻；礼也。自启及葬，不奠，行葬不哀次；反葬奠，而后辞于殡，遂修葬事。其虞也，先重而后轻，礼也。”\n孔子曰：“宗子虽七十，无无主妇；非宗子，虽无主妇可也。”\n曾子问曰：“将冠子，冠者至，揖让而入，闻齐衰、大功之丧，如之何？”孔子曰：“内丧则废，外丧则冠而不醴，彻馔而埽，即位而哭。如冠者未至，则废。如将冠子而未及期日，而有齐衰、大功、小功之丧，则因丧服而冠。”“除丧不改冠乎？”孔子曰：“天子赐诸侯、大夫冕弁服于大庙，归设奠，服赐服，于斯乎有冠醮，无冠醴。父没而冠，则已冠埽地而祭于祢；已祭而见伯父叔父，而后飨冠者。”\n曾子问曰：“祭如之何则不行旅酬之事矣？”孔子曰：“闻之，小祥者，主人练祭而不旅，奠酬于宾，宾弗举，礼也。昔者，鲁昭公练而举酬行旅，非礼也；孝公大祥，奠酬弗举，亦非礼也。”\n曾子问曰：“大功之丧，可以与于馈奠之事乎？”孔子曰：“岂大功耳！自斩衰以下皆可，礼也。”曾子曰：“不以轻服而重相为乎？”孔子曰：“非此之谓也。天子诸侯之丧，斩衰者奠；大夫，齐衰者奠；士，则朋友奠；不足，则取于大功以下者；不足，则反之。”曾子问曰：“小功可以与于祭乎？”孔子曰：“何必小功耳！自斩衰以下与祭；礼也。”曾子曰：“不以轻丧而重祭乎？”孔子曰：“天子诸侯之丧祭也，不斩衰者不与祭；大夫，齐衰者与祭；士，祭不足，则取于兄弟大功以下者。”\n曾子问曰：“相识，有丧服可以与于祭乎？”孔子曰：“缌不祭，又何助于人。”\n曾子问曰：“废丧服，可以与于馈奠之事乎？”孔子曰：“说衰与奠，非礼也；以摈相可也。”\n曾子问曰：“昏礼既纳币，有吉日，女之父母死，则如之何？”孔子曰：“壻使人吊。如壻之父母死，则女之家亦使人吊。父丧称父，母丧称母。父母不在，则称伯父世母。壻，已葬，壻之伯父致命女氏曰：‘某之子有父母之丧，不得嗣为兄弟，使某致命。’女氏许诺，而弗敢嫁，礼也。壻，免丧，女之父母使人请，壻弗取，而后嫁之，礼也。女之父母死，壻亦如之。”\n曾子问曰：“亲迎，女在涂，而壻之父母死，如之何？”孔子曰：“女改服，布深衣，缟总，以趋丧。女在涂，而女之父母死，则女反。”“如壻亲迎，女未至，而有齐衰、大功之丧，则如之何？”孔子曰：“男不入，改服于外次；女入，改服于内次；然后即位而哭。”曾子问曰：“除丧则不复昏礼乎？”孔子曰：“祭，过时不祭，礼也；又何反于初？”\n孔子曰：“嫁女之家，三夜不息烛，思相离也。取妇之家，三日不举乐，思嗣亲也。三月而庙见，称‘来妇’也。择日而祭于祢，成妇之义也。”\n曾子问曰：“女未庙见而死，则如之何？”孔子曰：“不迁于祖，不祔于皇姑，壻不杖、不菲、不次，归葬于女氏之党，示未成妇也。”\n曾子问曰：“取女有吉日而女死，如之何？”孔子曰：“壻齐衰而吊，既葬而除之。夫死亦如之。”曾子问曰：“丧有二孤，庙有二主，礼与？”孔子曰：“天无二日，土无二王，尝、禘、郊、社，尊无二上。未知其为礼也。昔者齐桓公亟举兵，作伪主以行。及反，藏诸祖庙。庙有二主，自桓公始也。丧之二孤，则昔者卫灵公适鲁，遭季桓子之丧，卫君请吊，哀公辞，不得命，公为主，客入吊。康子立于门右，北面；公揖让升自东阶，西乡；客升自西阶吊。公拜，兴哭；康子拜稽颡于位，有司弗辩也。今之二孤，自季康子之过也。”\n曾子问曰：“古者师行，必以迁庙主行乎？”孔子曰：“天子巡守，以迁庙主行，载于齐车，言必有尊也。今也取七庙之主以行，则失之矣。当七庙五庙无虚主；虚主者，唯天子崩，诸侯薨，与去其国，与祫祭于祖，为无主耳。吾闻诸老聃曰：‘天子崩，国君薨，则祝取群庙之主而藏诸祖庙，礼也。卒哭成事而后，主各反其庙。君去其国，大宰取群庙之主以从，礼也。祫祭于祖，则祝迎四庙之主。主出庙入庙必跸。’老聃云。”\n曾子问曰：“古者师行无迁主，则何主？”孔子曰：“主命。”问曰：“何谓也？”孔子曰：“天子诸侯将出，必以币、帛、皮、圭告于祖、祢，遂奉以出，载于齐车以行。每舍，奠焉而后就舍。反必告，设奠，卒，敛币、玉，藏诸两阶之间，乃出。盖贵命也。”\n子游问曰：“丧慈母如母，礼与？”孔子曰：“非礼也。古者，男子外有傅，内有慈母，君命所使教子也，何服之有？昔者，鲁昭公少丧其母，有慈母良，及其死也，公弗忍也，欲丧之，有司以闻，曰：‘古之礼，慈母无服，今也君为之服，是逆古之礼而乱国法也；若终行之，则有司将书之以遗后世。无乃不可乎？’公曰：‘古者天子练冠以燕居。’公弗忍也，遂练冠以丧慈母。丧慈母自鲁昭公始也。”\n曾子问曰：“诸侯旅见天子，入门不得终礼，废者几？”孔子曰：“四。”请问之。曰：“大庙火，日食，后之丧，雨霑服失容，则废。如诸侯皆在而日食，则从天子救日，各以其方色与其兵。大庙火，则从天子救火，不以方色与兵。”\n曾子问曰：“诸侯相见，揖让入门，不得终礼，废者几？”孔子曰：“六。”请问之。曰：“天子崩，大庙火，日食，后、夫人之丧，雨霑服失容，则废。”\n曾子问曰：“天子尝、禘、郊、社、五祀之祭，簠、簋既陈，天子崩，后之丧，如之何？”孔子曰：“废。”\n曾子问曰：“当祭而日食，大庙火，其祭也如之何？”孔子曰：“接祭而已矣。如牲至未杀，则废。”\n曾子问曰：“诸侯之祭社稷，俎豆既陈，闻天子崩，后之丧，君薨，夫人之丧，如之何？”孔子曰：“废。自薨比至于殡，自启至于反哭，奉帅天子。”\n曾子问曰：“大夫之祭，鼎、俎既陈，笾、豆既设，不得成礼，废者几？”孔子曰：“九。”请问之。曰：“天子崩，后之丧，君薨，夫人之丧，君之大庙火，日食，三年之丧，齐衰，大功，皆废。外丧自齐衰以下行也。其齐衰之祭也，尸入，三饭，不侑，酳不酢而已矣；大功，酢而已矣；小功、缌，室中之事而已矣。士之所以异者，缌不祭，所祭，于死者无服，则祭。”曾子问曰：“三年之丧，吊乎？”孔子曰：“三年之丧，练，不群立，不旅行。君子礼以饰情，三年之丧而吊哭，不亦虚乎？”曾子问曰：“大夫士有私丧，可以除之矣，而有君服焉，其除之也如之何？”孔子曰：“有君丧服于身，不敢私服，又何除焉？于是乎有过时而弗除也。君之丧服除而后殷祭，礼也。”\n曾子问曰：“父母之丧，弗除可乎？”孔子曰：“先王制礼，过时弗举，礼也；非弗能勿除也，患其过于制也，故君子过时不祭，礼也。”\n曾子问曰：“君薨，既殡，而臣有父母之丧，则如之何？”孔子曰：“归居于家，有殷事，则之君所，朝夕否。”曰：“君既启，而臣有父母之丧，则如之何？”孔子曰：“归哭而反送君。”曰：“君未殡，而臣有父母之丧，则如之何？”孔子曰：“归殡，反于君所，有殷事则归，朝夕否。大夫，室老行事；士，则子孙行事。大夫内子，有殷事，亦之君所，朝夕否。”\n曾子问曰：“君出疆，以三年之戒，以椑从。君薨，其入如之何？”孔子曰：“共殡服，则子麻、弁绖、疏衰、菲、杖。入自阙，升自西阶。如小敛，则子免而从柩，入自门，升自阼阶。君、大夫、士一节也。”曾子问曰：“君之丧既引，闻父母之丧，如之何？”孔子曰：“遂。既封而归，不俟子。”曾子问曰：“父母之丧既引，及涂，闻君薨，如之何？”孔子曰：“遂。既封，改服而往。”\n曾子问曰：“宗子为士，庶子为大夫，其祭也如之何？”孔子曰：“以上牲祭于宗子之家，祝曰：‘孝子某为介子某荐其常事。’若宗子有罪，居于他国，庶子为大夫，其祭也，祝曰：‘孝子某使介子某执其常事。’摄主不厌祭，不旅，不假，不绥祭，不配。布奠于宾，宾奠而不举，不归肉。其辞于宾曰：‘宗兄、宗弟、宗子在他国，使某辞。’”\n曾子问曰：“宗子去在他国，庶子无爵而居者，可以祭乎？”孔子曰：“祭哉！”“请问其祭如之何？”孔子曰：“望墓而为坛，以时祭。若宗子死，告于墓而后祭于家。宗子死，称名不言‘孝’，身没而已。子游之徒，有庶子祭者，以此若义也。今之祭者，不首其义，故诬于祭也。”\n曾子问曰：“祭必有尸乎？若厌祭亦可乎？”孔子曰：“祭成丧者必有尸，尸必以孙。孙幼，则使人抱之。无孙，则取于同姓可也。祭殇必厌，盖弗成也。祭成丧而无尸，是殇之也。”孔子曰：“有阴厌，有阳厌。”曾子问曰：“殇不祔祭，何谓阴厌、阳厌？”孔子曰：“宗子为殇而死，庶子弗为后也。其吉祭，特牲。祭殇不举肺，无肵俎，无玄酒，不告利成，是谓阴厌。凡殇，与无后者，祭于宗子之家，当室之白，尊于东房，是谓阳厌。”\n曾子问曰：“葬既引，至于堩，日有食之，则有变乎？且不乎？”孔子曰：“昔者吾从老聃助葬于巷党，及堩，日有食之，老聃曰：‘丘！止柩，就道右，止哭以听变。’既明反而后行。曰：‘礼也。’反葬，而丘问之曰：‘夫柩不可以反者也，日有食之，不知其已之遟数，则岂如行哉？’老聃曰：‘诸侯朝天子，见日而行，逮日而舍奠；大夫使，见日而行，逮日而舍。夫柩不蚤出，不莫宿。见星而行者，唯罪人与奔父母之丧者乎？日有食之，安知其不见星也。且君子行礼，不以人之亲痁患。’吾闻诸老聃云。”\n曾子问曰：“为君使而卒于舍，礼曰：‘公馆复，私馆不复。’凡所使之国，有司所授舍，则公馆已，何谓私馆不复也？”孔子曰：“善乎问之也！自卿、大夫、士之家曰私馆；公馆与公所为曰公馆。公馆复，此之谓也。”\n曾子问曰：“下殇：土周葬于园，遂舆机而往，涂迩故也。今墓远，则其葬也如之何？”孔子曰：“吾闻诸老聃曰：‘昔者史佚有子而死，下殇也。墓远，召公谓之曰：“何以不棺敛于宫中？”史佚曰：“吾敢乎哉？”召公言于周公，周公曰：“岂不可？”史佚行之。’下殇用棺衣棺，自史佚始也。”\n曾子问曰：“卿大夫将为尸于公，受宿矣，而有齐衰内丧，则如之何？”孔子曰：“出舍于公馆以待事，礼也。”孔子曰：“尸弁冕而出，卿、大夫、士皆下之，尸必式，必有前驱。”\n子夏问曰：“三年之丧卒哭，金革之事无辟也者，礼与？初有司与？”孔子曰：“夏后氏三年之丧，既殡而致事，殷人既葬而致事。《记》曰：‘君子不夺人之亲，亦不可夺亲也。’此之谓乎？”子夏曰：“金革之事无辟也者，非与？”孔子曰：“吾闻诸老聃曰：‘昔者鲁公伯禽有为为之也，今以三年之丧从其利者，吾弗知也！’”\n", "para_ids": [1036, 1037, 1038, 1039, 1040, 1041, 1042, 1043, 1044, 1045, 1046, 1047, 1048, 1049, 1050, 1051, 1052, 1053, 1054, 1055, 1056, 1057, 1058, 1059, 1060, 1061, 1062, 1063, 1064, 1065, 1066, 1067, 1068, 1069, 1070]}
{"uid": 41, "level": "h2", "h1": "《礼记》", "h2": "《文王世子》", "h3": "8．8", "text": "凡三王教世子必以礼乐。乐，所以修内也；礼，所以修外也。礼乐交错于中，发形于外，是故其成也怿，恭敬而温文。立大傅、少傅以养之，欲其知父子君臣之道也。大傅审父子君臣之道以示之，少傅奉世子，以观大傅之德行而审喻之。大傅在前，少傅在后；入则有保，出则有师，是以教喻而德成也。师也者，教之以事而喻诸德者也；保也者，慎其身以辅翼之而归诸道者也。《记》曰：“虞、夏、商、周有师、保，有疑、丞，设四辅及三公。不必备，唯其人。”语使能也。君子曰德，德成而教尊，教尊而官正，官正而国治，君之谓也。仲尼曰：“昔者周公摄政，践阼而治，抗《世子法》于伯禽，所以善成王也。闻之曰：‘为人臣者，杀其身有益于君则为之。’况于其身以善其君乎？周公优为之！”是故知为人子，然后可以为人父；知为人臣，然后可以为人君；知事人，然后能使人。成王幼，不能涖阼，以为世子，则无为也，是故抗《世子法》于伯禽，使之与成王居，欲令成王之知父子、君臣、长幼之义也。君之于世子也，亲则父也，尊则君也。有父之亲，有君之尊，然后兼天下而有之。是故养世子不可不慎也。行一物而三善皆得者，唯世子而已。其齿于学之谓也。故世子齿于学，国人观之，曰：“将君我而与我齿让，何也？”曰：“有父在，则礼然。”然而众知父子之道矣。其二曰：“将君我而与我齿让，何也？”曰：“有君在，则礼然。”然而众著于君臣之义也。其三曰：“将君我而与我齿让，何也？”曰：“长长也。”然而众知长幼之节矣。故父在斯为子，君在斯谓之臣，居子与臣之节，所以尊君亲亲也。故学之为父子焉，学之为君臣焉，学之为长幼焉，父子、君臣、长幼之道得而国治。语曰：“乐正司业，父师司成，一有元良，万国以贞。”世子之谓也。周公践阼。庶子之正于公族者，教之以孝弟、睦友、子爱，明父子之义，长幼之序。其朝于公：内朝，则东面北上；臣有贵者，以齿。其在外朝，则以官，司士为之。其在宗庙之中，则如外朝之位。宗人授事，以爵以官。其登馂、献、受爵，则以上嗣。庶子治之，虽有三命，不踰父兄。其公大事，则以其丧服之精麤为序。虽于公族之丧亦如之，以次主人。若公与族燕，则异姓为宾，膳宰为主人，公与父兄齿。族食，世降一等。\n", "para_ids": [1071]}
{"uid": 42, "level": "h2", "h1": "《礼记》", "h2": "《礼运》", "h3": "9．1", "text": "昔者仲尼与于蜡宾，事毕，出游于观之上，喟然而叹。仲尼之叹，盖叹鲁也。言偃在侧，曰：“君子何叹？”孔子曰：“大道之行也，与三代之英，丘未之逮也，而有志焉。大道之行也，天下为公。选贤与能，讲信修睦，故人不独亲其亲，不独子其子，使老有所终，壮有所用，幼有所长，矜寡孤独废疾者，皆有所养。男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭，是谓大同。今大道既隐，天下为家，各亲其亲，各子其子，货力为己，大人世及以为礼。城郭沟池以为固，礼义以为纪；以正君臣，以笃父子，以睦兄弟，以和夫妇，以设制度，以立田里，以贤勇知，以功为己。故谋用是作，而兵由此起。禹、汤、文、武、成王、周公，由此其选也。此六君子者，未有不谨于礼者也。以著其义，以考其信，著有过，刑仁讲让，示民有常。如有不由此者，在埶者去，众以为殃，是谓小康。”\n言偃复问曰：“如此乎礼之急也？”孔子曰：“夫礼，先王以承天之道，以治人之情。故失之者死，得之者生。《诗》曰：‘相鼠有体，人而无礼，人而无礼，胡不遄死！’是故夫礼必本于天，殽于地，列于鬼神，达于丧、祭、射、御、冠、昏、朝、聘。故圣人以礼示之，故天下国家可得而正也。”\n言偃复问曰：“夫子之极言礼也，可得而闻与？”孔子曰：“我欲观夏道，是故之杞，而不足征也；吾得《夏时》焉。我欲观殷道，是故之宋，而不足征也；吾得《坤干》焉。《坤干》之义，《夏时》之等，吾以是观之。\n孔子曰：“于呼哀哉！我观周道，幽、厉伤之，吾舍鲁何适矣！鲁之郊、禘，非礼也，周公其衰矣！杞之郊也，禹也；宋之郊也，契也。是天子之事守也。故天子祭天地，诸侯祭社稷。\n", "para_ids": [1072, 1073, 1074, 1075]}
{"uid": 43, "level": "h2", "h1": "《礼记》", "h2": "《礼器》", "h3": "10．16", "text": "有以素为贵者：至敬无文，父党无容，大圭不琢，大羹不和，大路素而越席，牺尊疏布鼏，樿杓；此以素为贵也。孔子曰：“礼，不可不省也！礼不同，不丰，不杀。”此之谓也。盖言称也。\n是故君子之行礼也，不可不慎也；众之纪也，纪散而众乱。孔子曰：“我战则克，祭则受福，盖得其道矣。”君子曰：“祭祀不祈，不麾蚤，不乐葆大，不善嘉事，牲不及肥大，荐不美多品。”\n孔子曰：“臧文仲安知礼！夏父弗綦逆祀而弗止也。燔柴于奥，夫奥者，老妇之祭也，盛于盆，尊于瓶。”\n周坐尸，诏侑武方；其礼亦然，其道一也；夏立尸而卒祭；殷坐尸。周旅酬六尸，曾子曰：“周礼其犹醵与！”\n孔子曰：“诵诗三百，不足以一献。一献之礼，不足以大飨，大飨之礼，不足以大旅，大旅具矣，不足以飨帝。毋轻议礼！”\n子路为季氏宰。季氏祭，逮闇而祭，日不足，继之以烛。虽有强力之容，肃敬之心，皆倦怠矣。有司跛倚以临祭，其为不敬大矣。他日祭，子路与，室事交乎户，堂事交乎阶，质明而始行事，晏朝而退。孔子闻之，曰：“谁谓由也而不知礼乎？”\n", "para_ids": [1076, 1077, 1078, 1079, 1080, 1081]}
{"uid": 44, "level": "h2", "h1": "《礼记》", "h2": "《郊特牲》", "h3": "11．5", "text": "宾入大门而奏《肆夏》，示易以敬也。卒爵而乐阕，孔子屡叹之。奠酬而工升歌，发德也。歌者在上，匏、竹在下，贵人声也。乐由阳来者也，礼由阴作者也，阴阳和而万物得。\n乡人禓，孔子朝服立于阼，存室神也。\n孔子曰：“射之以乐也，何以听？何以射？”孔子曰：“士，使之射，不能，则辞以疾。县弧之义也。”孔子曰：“三日齐，一日用之，犹恐不敬；二日伐鼓，何居？”\n孔子曰：“绎之于库门内，祊之于东方，朝市之于西方，失之矣。”\n冠义：始冠之，缁布之冠也。大古冠布，齐则缁之。其緌也，孔子曰：“吾未之闻也。冠而敝之可也。”适子冠于阼，以著代也。醮于客位，加有成也。三加弥尊，喻其志也。冠而字之，敬其名也。委貌，周道也。章甫，殷道也。毋追，夏后氏之道也。周弁，殷冔，夏收。三王共皮弁、素积。无大夫冠礼，而有其昏礼。古者，五十而后爵，何大夫冠礼之有？诸侯之有冠礼，夏之末造也。天子之元子，士也。天下无生而贵者也。继世以立诸侯，象贤也。以官爵人，德之杀也。死而谥，今也；古者生无爵，死无谥。礼之所尊，尊其义也。失其义，陈其数，祝、史之事也。故其数可陈也，其义难知也。知其义而敬守之，天子之所以治天下也。\n", "para_ids": [1082, 1083, 1084, 1085, 1086]}
{"uid": 45, "level": "h2", "h1": "《礼记》", "h2": "《内则》", "h3": "12．34", "text": "曾子曰：“孝子之养老也，乐其心，不违其志，乐其耳目，安其寝处，以其饮食忠养之。孝子之身终，终身也者，非终父母之身，终其身也；是故父母之所爱亦爱之，父母之所敬亦敬之，至于犬马尽然，而况于人乎！”凡养老，五帝宪，三王有乞言。五帝宪，养气体而不乞言，有善则记之为惇史。三王亦宪，既养老而后乞言，亦微其礼，皆有惇史。\n", "para_ids": [1087]}
{"uid": 46, "level": "h2", "h1": "《礼记》", "h2": "《玉藻》", "h3": "13．13", "text": "朝服之以缟也，自季康子始也。孔子曰：“朝服而朝，卒朔然后服之。”曰：“国家未道，则不充其服焉。”唯君有黼裘以誓省，大裘非古也。\n笏：天子以球玉，诸侯以象，大夫以鱼须文竹，士竹本象可也。见于天子与射，无说笏，入大庙说笏，非古也。小功不说笏，当事免则说之。既搢必盥，虽有执于朝，弗有盥矣。凡有指画于君前，用笏；造受命于君前，则书于笏，笏毕用也，因饰焉。笏度二尺有六寸，其中博三寸，其杀六分而去一。而素带，终辟，大夫素带，辟垂，士练带，率，下辟，居士锦带，弟子缟带。并纽约，用组。韠：君朱，大夫素，士爵韦。圜、杀、直，天子直，公侯前后方，大夫前方后挫角，士前后正。韠，下广二尺，上广一尺，长三尺，其颈五寸，肩，革带，博二寸。大夫大带四寸。杂带，君朱绿；大夫玄华，士缁辟，二寸，再缭四寸。凡带有率，无箴功，一命缊韨幽衡，再命赤韨幽衡，三命赤韨葱衡。天子素带，朱里，终辟，王后袆衣，夫人揄狄，三寸，长齐于带，绅长制，士三尺，有司二尺有五寸。子游曰：“参分带下，绅居二焉。”绅、韠、结三齐。君命屈狄。再命袆衣，一命襢衣，士褖衣。唯世妇命于奠茧，其他则皆从男子。凡侍于君，绅垂，足如履齐，颐霤，垂拱，视下而听上，视带以及袷，听乡任左。凡君召以三节，二节以走，一节以趋，在官不俟屦，在外不俟车。\n君在不佩玉，左结佩，右设佩，居则设佩，朝则结佩，齐则綪结佩而爵韠。凡带必有佩玉，唯丧否。佩玉有冲牙，君子无故，玉不去身，君子于玉比德焉。天子佩白玉而玄组绶，公侯佩山玄玉而朱组绶，大夫佩水苍玉而纯组绶，世子佩瑜玉而綦组绶，士佩瓀玟而缊组绶，孔子佩象环五寸而綦组绶。\n食枣、桃、李，弗致于核，瓜祭上环，食中，弃所操。凡食果实者后君子，火孰者先君子。有庆，非君赐不贺。有忧者，勤者有事则收之，走则拥之。孔子食于季氏，不辞，不食肉而飧。君赐车马，乘以拜赐；衣服，服以拜赐；君未有命，弗敢即乘服也。君赐，稽首，据掌致诸地；酒肉之赐，弗再拜。凡赐，君子与小人不同日。\n", "para_ids": [1088, 1089, 1090, 1091]}
{"uid": 47, "level": "h2", "h1": "《礼记》", "h2": "《乐记》", "h3": "19．24", "text": "魏文侯问于子夏曰：“吾端冕而听古乐，则唯恐卧；听郑、卫之音，则不知倦。敢问古乐之如彼何也？新乐之如此何也？”子夏对曰：“今夫古乐，进旅退旅，和正以广。弦、匏、笙、簧，会守拊、鼓，始奏以文，复乱以武，治乱以相，讯疾以雅。君子于是语，于是道古，修身及家，平均天下。此古乐之发也。”\n“今夫新乐，进俯退俯，奸声以滥，溺而不止；及优、侏儒，獶杂子女，不知父子。乐终不可以语，不可以道古。此新乐之发也。今君之所问者乐也，所好者音也！夫乐者，与音相近而不同。”文侯曰：“敢问何如？”子夏对曰：“夫古者，天地顺而四时当，民有德而五谷昌，疾疢不作而无妖祥，此之谓大当。然后圣人作为父子君臣，以为纪纲。纪纲既正，天下大定。天下大定，然后正六律，和五声，弦歌《诗》、《颂》，此之谓德音；德音之谓乐。《诗》云：‘莫其德音，其德克明。克明克类，克长克君，王此大邦；克顺克俾，俾于文王，其德靡悔。既受帝祉，施于孙子。’此之谓也。今君之所好者，其溺音乎？”文侯曰：“敢问溺音何从出也？”子夏对曰：“郑音好滥淫志，宋音燕女溺志，卫音趋数烦志，齐音敖辟乔志；此四者皆淫于色而害于德，是以祭祀弗用也。《诗》云：‘肃雍和鸣，先祖是听。’夫肃肃，敬也；雍雍，和也。夫敬以和，何事不行。为人君者谨其所好恶而已矣。君好之，则臣为之。上行之，则民从之。《诗》云：‘诱民孔易。’此之谓也。然后圣人作为鞉、鼓、椌、楬、壎、篪，此六者，德音之音也。然后锺、磬、竽、瑟以和之，干、戚、旄、狄以舞之，此所以祭先王之庙也，所以献、酬、酳、酢也，所以官序贵贱各得其宜也，所以示后世有尊卑长幼之序也。锺声铿，铿以立号，号以立横，横以立武。君子听锺声则思武臣。石声磬，磬以立辨，辨以致死。君子听磬声则思死封疆之臣。丝声哀，哀以立廉，廉以立志。君子听琴瑟之声则思志义之臣。竹声滥，滥以立会，会以聚众。君子听竽、笙、箫、管之声则思畜聚之臣。鼓鼙之声讙，讙以立动，动以进众。君子听鼓鼙之声则思将帅之臣。君子之听音，非听其铿鎗而已也，彼亦有所合之也。”\n宾牟贾侍坐于孔子，孔子与之言，及乐，曰：“夫《武》之备戒之已久，何也？”对曰：“病不得其众也。”“咏叹之，淫液之，何也？”对曰：“恐不逮事也。”“发扬蹈厉之已蚤，何也？”对曰：“及时事也。”“《武》坐，致右宪左，何也？”对曰：“非《武》坐也。”“声淫及商，何也？”对曰：“非《武》音也。”子曰：“若非《武》音，则何音也？”对曰：“有司失其传也。若非有司失其传，则武王之志荒矣。”子曰：“唯！丘之闻诸苌弘，亦若吾子之言是也。”宾牟贾起，免席而请曰：“夫《武》之备戒之已久，则既闻命矣，敢问迟之迟而又久，何也？”子曰：“居！吾语汝。夫乐者，象成者也；总干而山立，武王之事也；发扬蹈厉，大公之志也。《武》乱皆坐，周、召之治也。且夫《武》，始而北出，再成而灭商。三成而南，四成而南国是疆，五成而分周公左，召公右，六成复缀，以崇天子。夹振之而驷伐，盛威于中国也。分夹而进，事蚤济也。久立于缀，以待诸侯之至也。且女独未闻牧野之语乎？武王克殷，反商。未及下车而封黄帝之后于蓟，封帝尧之后于祝，封帝舜之后于陈。下车而封夏后氏之后于杞，投殷之后于宋。封王子比干之墓：释箕子之囚，使之行商容而复其位。庶民弛政，庶士倍禄。济河而西，马散之华山之阳而弗复乘；牛散之桃林之野而弗复服。车甲衅而藏之府库，而弗复用。倒载干戈，包之以虎皮；将帅之士，使为诸侯；名之曰‘建櫜’。然后天下知武王之不复用兵也。散军而郊射，左射《貍首》，右射《驺虞》，而贯革之射息也。裨冕搢笏，而虎贲之士说剑也。祀乎明堂而民知孝。朝觐，然后诸侯知所以臣；耕借，然后诸侯知所以敬。五者，天下之大教也。食三老、五更于大学，天子袒而割牲，执酱而馈，执爵而酳，冕而揔干，所以教诸侯之弟也。若此，则周道四达，礼乐交通。则夫《武》之遟久，不亦宜乎？”君子曰：礼乐不可斯须去身。致乐以治心，则易直子谅之心油然生矣。易直子谅之心生则乐，乐则安，安则久，久则天，天则神。天则不言而信，神则不怒而威，致乐以治心者也。致礼以治躬则庄敬，庄敬则严威。心中斯须不和不乐，而鄙诈之心入之矣。外貌斯须不庄不敬，而易慢之心入之矣。故乐也者，动于内者也；礼也者，动于外者也。乐极和，礼极顺，内和而外顺，则民瞻其颜色，而弗与争也；望其容貌，而民不生易僈焉。故德煇动于内，而民莫不承听；理发诸外，而民莫不承顺。故曰：“致礼乐之道，举而错之天下，无难矣。”乐也者，动于内者也；礼也者，动于外者也。故礼主其减，乐主其盈。礼减而进，以进为文；乐盈而反，以反为文。礼减而不进则销，乐盈而不反则放；故礼有报而乐有反。礼得其报则乐，乐得其反则安；礼之报，乐之反，其义一也。夫乐者乐也，人情之所不能免也。乐必发于声音，形于动静，人之道也。声音动静，性术之变尽于此矣。故人不耐无乐，乐不耐无形，形而不为道，不耐无乱。\n子赣见师乙而问焉，曰：“赐闻声歌各有宜也，如赐者，宜何歌也？”师乙曰：“乙，贱工也，何足以问所宜？请诵其所闻，而吾子自执焉。爱者宜歌《商》；温良而能断者宜歌《齐》。夫歌者，直己而陈德也。动己而天地应焉，四时和焉，星辰理焉，万物育焉。故《商》者，五帝之遗声也。宽而静，柔而正者宜歌《颂》。广大而静，疏达而信者宜歌《大雅》。恭俭而好礼者，宜歌《小雅》，正直而静，廉而谦者宜歌《风》。肆直而慈爱。商之遗声也，商人识之，故谓之《商》。《齐》者，三代之遗声也，齐人识之，故谓之《齐》。明乎商之音者，临事而屡断；明乎齐之音者，见利而让。临事而屡断，勇也；见利而让，义也。有勇有义，非歌孰能保此？故歌者，上如抗，下如队，曲如折，止如槀木，倨中矩，句中钩，累累乎端如贯珠。故歌之为言也，长言之也。说之，故言之；言之不足，故长言之；长言之不足，故嗟叹之；嗟叹之不足，故不知手之舞之，足之蹈之也。”子贡问乐。\n", "para_ids": [1092, 1093, 1094, 1095]}
{"uid": 48, "level": "h2", "h1": "《礼记》", "h2": "《杂记上》", "h3": "20．19", "text": "子羔之袭也：茧衣裳与税衣、纁袡为一，素端一，皮弁一，爵弁一，玄冕一。曾子曰：“不袭妇服。”\n", "para_ids": [1096]}
{"uid": 49, "level": "h2", "h1": "《礼记》", "h2": "《杂记下》", "h3": "21．5", "text": "曾子问曰：“卿大夫将为尸于公，受宿矣，而有齐衰内丧，则如之何？”孔子曰：“出舍乎公宫以待事，礼也。”孔子曰：“尸弁冕而出，卿、大夫、士皆下之。尸必式，必有前驱。”\n凡侍祭丧者，告宾祭荐而不食。子贡问丧，子曰：“敬为上，哀次之，瘠为下。颜色称其情；戚容称其服。”“请问兄弟之丧。”子曰：“兄弟之丧，则存乎书策矣。”君子不夺人之丧，亦不可夺丧也。孔子曰：“少连、大连善居丧，三日不怠，三月不解，期悲哀，三年忧。东夷之子也。”\n祥，主人之除也，于夕为期，朝服。祥因其故服。子游曰：“既祥，虽不当缟者必缟，然后反服。”当袒，大夫至，虽当踊，绝踊而拜之，反改成踊，乃袭。于士，既事成踊，袭而后拜之，不改成踊。上大夫之虞也少牢。卒哭成事，附，皆大牢。下大夫之虞也犆牲。卒哭成事，附，皆少牢。\n或问于曾子曰：“夫既遣而包其馀，犹既食而裹其馀与？君子既食，则裹其馀乎？”曾子曰：“吾子不见大飨乎？夫大飨，既飨，卷三牲之俎归于宾馆。父母而宾客之，所以为哀也！子不见大飨乎！”\n有服，人召之食，不往。大功以下，既葬，适人，人食之，其党也食之，非其党弗食也。功衰，食菜果，饮水浆，无盐、酪。不能食食，盐、酪可也。孔子曰：“身有疡则浴，首有创则沐，病则饮酒食肉。毁瘠为病，君子弗为也。毁而死，君子谓之无子。”\n三年之丧，祥而从政；期之丧，卒哭而从政；九月之丧，既葬而从政；小功缌之丧，既殡而从政。曾申问于曾子曰：“哭父母有常声乎？”曰：“中路婴儿失其母焉，何常声之有？”卒哭而讳。王父母、兄弟、世父、叔父、姑、姊妹。子与父同讳。母之讳，宫中讳。妻之讳，不举诸其侧；与从祖昆弟同名则讳。以丧冠者，虽三年之丧可也。既冠于次，入哭踊，三者三，乃出。大功之末，可以冠子，可以嫁子。父，大功之末，可以冠子，可以嫁子，可以取妇。己，虽小功，既卒哭，可以冠，取妻；下殇之小功则不可。\n国禁哭，则止，朝夕之奠即位，自因也。童子哭不偯，不踊，不杖，不菲，不庐。孔子曰：“伯母、叔母疏衰，踊不绝地。姑、姊妹之大功，踊绝于地。如知此者，由文矣哉！由文矣哉！”\n孔子曰：“管仲镂簋而朱纮，旅树而反坫，山节而藻棁。贤大夫也，而难为上也。晏平仲祀其先人。豚肩不揜豆。贤大夫也，而难为下也。君子上不僣上，下不偪下。”\n孔子曰：“凶年则乘驽马。祀，以下牲。”\n恤由之丧，哀公使孺悲之孔子学“士丧礼”，《士丧礼》于是乎书。\n子贡观于蜡。孔子曰：“赐也乐乎？”对曰：“一国之人皆若狂，赐未知其乐也！”子曰：“百日之蜡，一日之泽，非尔所知也。张而不弛，文武弗能也；弛而不张，文武弗为也。一张一弛，文武之道也。”\n厩焚，孔子拜乡人为火来者。拜之，士壹，大夫再。亦相吊之道也。孔子曰：“管仲遇盗，取二人焉，上以为公臣，曰：‘其所与游辟也。可人也！’管仲死，桓公使为之服。宦于大夫者之为之服也，自管仲始也，有君命焉尔也。”\n赞，大行曰圭。公九寸，侯伯七寸，子男五寸。博三寸，厚半寸。剡上，左右各寸半，玉也。藻三采六等。哀公问子羔曰：“子之食奚当？”对曰：“文公之下执事也。”\n诸侯出夫人，夫人比至于其国，以夫人之礼行；至，以夫人入。使者将命曰：“寡君不敏，不能从而事社稷、宗庙，使使臣某，敢告于执事。”主人对曰：“寡君固前辞‘不教’矣，寡君敢不敬须以俟命。”有司官陈器皿；主人有司亦官受之。妻出，夫使人致之，曰：“某不敏，不能从而共粢盛，使某也敢告于侍者。”主人对曰：“某之子不肖，不敢辟诛，敢不敬须以俟命。”使者退，主人拜送之。如舅在，则称舅。舅没，则称兄。无兄，则称夫。主人之辞曰：“某之子不肖。”如姑、姊妹，亦皆称之。孔子曰：“吾食于少施氏而饱，少施氏食我以礼。吾祭，作而辞曰：‘疏食不足祭也。’吾飧，作而辞曰：‘疏食也，不敢以伤吾子。’”纳币一束：束五两，两五寻。妇见舅姑，兄弟、姑、姊妹皆立于堂下，西面，北上，是见已。见诸父各就其寝。女虽未许嫁，年二十而笄，礼之，妇人执其礼。燕则鬈首。\n", "para_ids": [1097, 1098, 1099, 1100, 1101, 1102, 1103, 1104, 1105, 1106, 1107, 1108, 1109, 1110]}
{"uid": 50, "level": "h2", "h1": "《礼记》", "h2": "《祭义》", "h3": "25．8", "text": "仲尼尝，奉荐而进，其亲也悫，其行也趋趋以数。已祭，子赣问曰：“子之言祭，济济漆漆然；今子之祭，无济济漆漆何也？”子曰：“济济者，容也远也；漆漆者，容也自反也。容以远，若容以自反也，夫何神明之及交，夫何济济漆漆之有乎？反馈，乐成，荐其荐、俎，序其礼乐，备其百官。君子致其济济漆漆，夫何慌惚之有乎？夫言岂一端而已，夫各有所当也。”\n宰我曰：“吾闻鬼神之名，不知其所谓。”子曰：“气也者，神之盛也；魄也者，鬼之盛也；合鬼与神，教之至也。”\n曾子曰：“孝有三：大孝尊亲，其次弗辱，其下能养。”公明仪问于曾子曰：“夫子可以为孝乎？”曾子曰：“是何言与？是何言与？君子之所为孝者：先意承志，谕父母于道。参，直养者也！安能为孝乎？”曾子曰：“身也者，父母之遗体也。行父母之遗体，敢不敬乎？居处不庄，非孝也；事君不忠，非孝也；涖官不敬，非孝也；朋友不信，非孝也；战陈无勇，非孝也；五者不遂，灾及于亲，敢不敬乎？亨、孰、羶、芗，尝而荐之，非孝也，养也。君子之所谓孝也者，国人称愿然曰：‘幸哉有子如此！’所谓孝也已。众之本教曰孝，其行曰养。养可能也，敬为难；敬可能也，安为难；安可能也，卒为难。父母既没，慎行其身，不遗父母恶名，可谓能终矣。仁者，仁此者也；礼者，履此者也；义者，宜此者也；信者，信此者也；强者，强此者也。乐自顺此生，刑自反此作。”曾子曰：“夫孝，置之而塞乎天地，溥之而横乎四海，施诸后世而无朝夕，推而放诸东海而准，推而放诸西海而准，推而放诸南海而准，推而放诸北海而准。《诗》云：‘自西自东，自南自北，无思不服。’此之谓也。”曾子曰：“树木以时伐焉，禽兽以时杀焉。夫子曰：‘断一树，杀一兽，不以其时，非孝也。’孝有三：小孝用力，中孝用劳，大孝不匮。思慈爱忘劳，可谓用力矣。尊仁、安义，可谓用劳矣。博施、备物，可谓不匮矣。父母爱之，嘉而弗忘；父母恶之，惧而无怨，父母有过，谏而不逆；父母既没，必求仁者之粟以祀之。此之谓礼终。”\n乐正子春下堂而伤其足，数月不出，犹有忧色。门弟子曰：“夫子之足瘳矣，数月不出，犹有忧色，何也？”乐正子春曰：“善如尔之问也！善如尔之问也！吾闻诸曾子，曾子闻诸夫子曰：‘天之所生，地之所养，无人为大。父母全而生之，子全而归之，可谓孝矣。不亏其体，不辱其身，可谓全矣。故君子顷步而弗敢忘孝也。’今予忘孝之道，予是以有忧色也。壹举足而不敢忘父母，壹出言而不敢忘父母。壹举足而不敢忘父母，是故道而不径，舟而不游，不敢以先父母之遗体行殆。壹出言而不敢忘父母，是故恶言不出于口，忿言不及于身。不辱其身，不羞其亲，可谓孝矣。”\n", "para_ids": [1111, 1112, 1113, 1114]}
{"uid": 51, "level": "h2", "h1": "《礼记》", "h2": "《经解》", "h3": "27．1", "text": "孔子曰：“入其国，其教可知也。其为人也：温柔敦厚，《诗》教也；疏通知远，《书》教也；广博易良，《乐》教也；絜静精微，《易》教也；恭俭庄敬，《礼》教也；属辞比事，《春秋》教也。故《诗》之失，愚；《书》之失，诬；《乐》之失，奢；《易》之失，贼；《礼》之失，烦；《春秋》之失，乱。其为人也：温柔敦厚而不愚，则深于《诗》者也。疏通知远而不诬，则深于《书》者也。广博易良而不奢，则深于《乐》者也。絜静精微而不贼，则深于《易》者也。恭俭庄敬而不烦，则深于《礼》者也。属辞比事而不乱，则深于《春秋》者也。”\n礼之于正国也：犹衡之于轻重也，绳墨之于曲直也，规矩之于方圜也。故衡诚县，不可欺以轻重；绳墨诚陈，不可欺以曲直；规矩诚设，不可欺以方圜；君子审礼，不可诬以奸诈。是故隆礼、由礼，谓之有方之士；不隆礼、不由礼，谓之无方之民。敬让之道也。故以奉宗庙则敬，以入朝廷则贵贱有位，以处室家则父子亲、兄弟和，以处乡里则长幼有序。孔子曰：“安上治民，莫善于礼。”此之谓也。\n", "para_ids": [1115, 1116]}
{"uid": 52, "level": "h2", "h1": "《礼记》", "h2": "《哀公问》", "h3": "28．1", "text": "哀公问于孔子曰：“大礼何如？君子之言礼，何其尊也？”孔子曰：“丘也小人，不足以知礼。”君曰：“否！吾子言之也。”孔子曰：“丘闻之，民之所由生，礼为大。非礼无以节事天地之神也，非礼无以辨君臣、上下、长幼之位也，非礼无以别男女、父子、兄弟之亲，昏姻、疏数之交也；君子以此之为尊敬然。然后以其所能教百姓，不废其会节。有成事，然后治其雕镂、文章、黼黻以嗣。其顺之，然后言其丧筭，备其鼎、俎，设其豕、腊，修其宗庙，岁时以敬祭祀，以序宗族。即安其居，节丑其衣服，卑其宫室，车不雕几，器不刻镂，食不贰味，以与民同利。昔之君子之行礼者如此。”公曰：“今之君子，胡莫之行也？”孔子曰：“今之君子，好实无厌，淫德不倦，荒怠敖慢，固民是尽，午其众以伐有道；求得当欲，不以其所。昔之用民者由前，今之用民者由后。今之君子，莫为礼也。”\n孔子侍坐于哀公，哀公曰：“敢问人道谁为大？”孔子愀然作色而对曰：“君之及此言也，百姓之德也！固臣敢无辞而对？人道，政为大。”公曰：“敢问何谓为政？”孔子对曰：“政者，正也。君为正，则百姓从政矣。君之所为，百姓之所从也。君所不为，百姓何从？”公曰：“敢问为政如之何？”孔子对曰：“夫妇别，父子亲，君臣严。三者正，则庶物从之矣。”公曰：“寡人虽无似也，愿闻所以行三言之道，可得闻乎？”孔子对曰：“古之为政，爱人为大。所以治爱人，礼为大。所以治礼，敬为大。敬之至矣，大昏为大。大昏至矣！大昏既至，冕而亲迎，亲之也。亲之也者，亲之也。是故君子兴敬为亲；舍敬，是遗亲也。弗爱不亲；弗敬不正。爱与敬，其政之本与？”公曰：“寡人愿有言然。冕而亲迎，不已重乎？”孔子愀然作色而对曰：“合二姓之好，以继先圣之后，以为天地、宗庙、社稷之主，君何谓已重乎？”公曰：“寡人固！不固，焉得闻此言也。寡人欲问，不得其辞，请少进！”孔子曰：“天地不合，万物不生。大昏，万世之嗣也，君何谓已重焉！”孔子遂言曰：“内以治宗庙之礼，足以配天地之神明；出以治直言之礼，足以立上下之敬。物耻，足以振之；国耻，足以兴之。为政先礼，礼，其政之本与？”孔子遂言曰：“昔三代明王之政，必敬其妻子也，有道焉。妻也者，亲之主也，敢不敬与？子也者，亲之后也，敢不敬与？君子无不敬。敬也者，敬身为大。身也者，亲之枝也，敢不敬与？不能敬其身，是伤其亲；伤其亲，是伤其本；伤其本，枝从而亡。三者，百姓之象也。身以及身，子以及子，妃以及妃，君行此三者，则忾乎天下矣，大王之道也。如此，国家顺矣。”\n公曰：“敢问何谓敬身？”孔子对曰：“君子过言，则民作辞；过动，则民作则。君子言不过辞，动不过则，百姓不命而敬恭，如是，则能敬其身；能敬其身，则能成其亲矣。”\n公曰：“敢问何谓成其亲？”孔子对曰：“君子也者，人之成名也。百姓归之名，谓之君子之子。是使其亲为君子也，是为成其亲之名也已！”孔子遂言曰：“古之为政，爱人为大。不能爱人，不能有其身。不能有其身，不能安土。不能安土，不能乐天。不能乐天，不能成其身。”\n公曰：“敢问何谓成身？”孔子对曰：“不过乎物。”\n公曰：“敢问君子何贵乎天道也？”孔子对曰：“贵其‘不已’也。如日月东西相从而不已也，是天道也；不闭其久。是天道也；无为而物成，是天道也；已成而明，是天道也。”\n公曰：“寡人憃，愚冥。幸烦子志之心也。”孔子蹴然辟席而对曰：“仁人不过乎物，孝子不过乎物。是故仁人之事亲也如事天，事天如事亲，是故孝子成身。”公曰：“寡人既闻此言也，无如后罪何！”孔子对曰：“君之及此言也，是臣之福也。”\n", "para_ids": [1117, 1118, 1119, 1120, 1121, 1122, 1123]}
{"uid": 53, "level": "h2", "h1": "《礼记》", "h2": "《仲尼燕居》", "h3": "29．1", "text": "仲尼燕居，子张、子贡、言游侍，纵言至于礼。子曰：“居！女三人者，吾语女礼，使女以礼周流无不徧也。”子贡越席而对曰：“敢问何如？”子曰：“敬而不中礼，谓之野；恭而不中礼，谓之给；勇而不中礼，谓之逆。”子曰：“给夺慈仁。”\n子曰：“师，尔过；而商也，不及。子产犹众人之母也，能食之，不能教也。”子贡越席而对曰：“敢问将何以为此中者也？”子曰：“礼乎礼！夫礼、所以制中也。”\n子贡退，言游进曰：“敢问礼也者，领恶而全好者与？”子曰：“然。”“然则何如？”子曰：“郊、社之义，所以仁鬼神也；尝、禘之礼，所以仁昭穆也；馈、奠之礼，所以仁死丧也；射、乡之礼，所以仁乡党也；食、飨之礼，所以仁宾客也。”子曰：“明乎郊、社之义，尝、禘之礼，治国其如指诸掌而已乎！是故以之居处有礼，故长幼辨也。以之闺门之内有礼，故三族和也。以之朝廷有礼，故官爵序也。以之田猎有礼，故戎事闲也。以之军旅有礼，故武功成也。是故宫室得其度，量、鼎得其象，味得其时，乐得其节，车得其式，鬼神得其飨，丧纪得其哀，辨说得其党，官得其体，政事得其施；加于身而错于前，凡众之动得其宜。”子曰：“礼者何也？即事之治也。君子有其事必有其治。治国而无礼，譬犹瞽之无相与？伥伥乎其何之？譬如终夜有求于幽室之中，非烛何见？若无礼则手足无所错，耳目无所加，进退、揖让无所制。是故以之居处，长幼失其别；闺门，三族失其和；朝廷，官爵失其序；田猎，戎事失其策；军旅，武功失其制；宫室失其度；量、鼎失其象；味失其时；乐失其节；车失其式；鬼神失其飨；丧纪失其哀；辨说失其党；官失其体；政事失其施；加于身而错于前，凡众之动失其宜。如此，则无以祖洽于众也。”\n子曰：“慎听之！女三人者，吾语女礼，犹有九焉，大飨有四焉。苟知此矣，虽在畎亩之中事之，圣人已。两君相见；揖让而入门，入门而县兴。揖让而升堂，升堂而乐阕。下管《象》、《武》，《夏》籥序兴。陈其荐、俎，序其礼乐，备其百官。如此而后君子知仁焉。行中规，还中矩，和、鸾中《采齐》，客出以《雍》，彻以《振羽》。是故君子无物而不在礼矣。入门而金作，示情也。升歌《清庙》，示德也。下而管《象》，示事也。是故古之君子，不必亲相与言也，以礼乐相示而已。”子曰：“礼也者，理也，乐也者，节也。君子无理不动，无节不作。不能诗，于礼缪；不能乐，于礼素；薄于德，于礼虚。”子曰：“制度在礼，文为在礼，行之，其在人乎？”子贡越席而对曰：“敢问夔其穷与？”子曰：“古之人与？古之人也。达于礼而不达于乐，谓之素；达于乐而不达于礼，谓之偏。夫夔达于乐而不达于礼，是以传于此名也，古之人也。”\n子张问政，子曰：“师乎！前，吾语女乎？君子明于礼乐，举而错之而已。”子张复问。子曰：“师，尔以为必铺几、筵，升降，酌、献、酬、酢，然后谓之礼乎？尔以为必行缀兆，兴羽籥，作锺鼓，然后谓之乐乎？言而履之，礼也。行而乐之，乐也。君子力此二者以南面而立，夫是以天下大平也。诸侯朝，万物服体，而百官莫敢不承事矣。礼之所兴，众之所治也；礼之所废，众之所乱也。目巧之室，则有奥、阼，席则有上下，车则有左右，行则有随，立则有序，古之义也。室而无奥、阼，则乱于堂、室也。席而无上下，则乱于席上也。车而无左右，则乱于车也。行而无随，则乱于涂也。立而无序，则乱于位也。昔圣帝、明王、诸侯，辨贵贱、长幼、远近、男女、外内，莫敢相踰越，皆由此涂出也。”三子者，既得闻此言也于夫子，昭然若发蒙矣。\n", "para_ids": [1124, 1125, 1126, 1127, 1128]}
{"uid": 54, "level": "h2", "h1": "《礼记》", "h2": "《孔子闲居》", "h3": "30．1", "text": "孔子闲居，子夏侍。子夏曰：“敢问《诗》云：‘凯弟君子，民之父母’，何如斯可谓民之父母矣？”孔子曰：“夫民之父母乎！必达于礼乐之原，以致五至，而行三无，以横于天下，四方有败，必先知之。此之谓民之父母矣。”子夏曰：“民之父母，既得而闻之矣；敢问何谓五至？”孔子曰：“志之所至，诗亦至焉。诗之所至，礼亦至焉。礼之所至，乐亦至焉。乐之所至，哀亦至焉。哀乐相生。是故正明目而视之，不可得而见也；倾耳而听之，不可得而闻也；志气塞乎天地，此之谓五至。”\n子夏曰：“五至既得而闻之矣，敢问何谓三无？”孔子曰：“无声之乐，无体之礼，无服之丧，此之谓三无。”子夏曰：“三无既得略而闻之矣，敢问何诗近之？”孔子曰：“‘夙夜其命宥密’，无声之乐也。‘威仪逮逮，不可选也’，无体之礼也。‘凡民有丧，匍匐救之’，无服之丧也。”\n子夏曰：“言则大矣！美矣！盛矣！言尽于此而已乎？”孔子曰：“何为其然也！君子之服之也，犹有五起焉。”子夏曰：“何如？”孔子曰：“无声之乐，气志不违；无体之礼，威仪迟迟；无服之丧，内恕孔悲。无声之乐，气志既得；无体之礼，威仪翼翼；无服之丧，施及四国。无声之乐，气志既从；无体之礼，上下和同；无服之丧，以畜万邦。无声之乐，日闻四方；无体之礼，日就月将；无服之丧，纯德孔明。无声之乐，气志既起；无体之礼，施及四海；无服之丧，施于孙子。”\n子夏曰：“三王之德，参于天地，敢问：何如斯可谓参于天地矣？”孔子曰：“奉三无私以劳天下。”子夏曰：“敢问何谓三无私？”孔子曰：“天无私覆，地无私载，日月无私照。奉斯三者以劳天下，此之谓三无私。其在《诗》曰：‘帝命不违，至于汤齐。汤降不迟，圣敬日齐。昭假迟迟，上帝是祗。帝命式于九围’；是汤之德也。”\n“三代之王也，必先令闻，《诗》云：‘明明天子，令闻不已’。三代之德也。‘弛其文德，协此四国’。大王之德也。”子夏蹶然而起，负墙而立，曰：“弟子敢不承乎？”\n", "para_ids": [1129, 1130, 1131, 1132, 1133]}
{"uid": 55, "level": "h2", "h1": "《礼记》", "h2": "《中庸》", "h3": "32．2", "text": "仲尼曰：“君子中庸，小人反中庸。君子之中庸也，君子，而时中；小人之中庸也，小人，而无忌惮也。”子曰：“中庸其至矣乎！民鲜能久矣！”子曰：“道之不行也我知之矣。知者过之，愚者不及也。道之不明也我知之矣。贤者过之，不肖者不及也。人莫不饮食也，鲜能知味也。”子曰：“道其不行矣夫！”\n子路问强。子曰：“南方之强与？北方之强与？抑而强与？宽柔以教，不报无道，南方之强也；君子居之。衽金革，死而不厌，北方之强也；而强者居之。故君子和而不流，强哉矫；中立而不倚，强哉矫；国有道，不变塞焉，强哉矫；国无道，至死不变，强哉矫！”\n仲尼祖述尧舜，宪章文武，上律天时，下袭水土；辟如天地之无不持载，无不覆帱。辟如四时之错行，如日月之代明。万物并育而不相害，道并行而不相悖，小德川流，大德敦化，此天地之所以为大也。唯天下至圣为能聪明睿知足以有临也。宽裕温柔足以有容也。发强刚毅足以有执也。齐庄中正足以有敬也。文理密察足以有别也。溥博渊泉而时出之。溥博如天，渊泉如渊。见而民莫不敬，言而民莫不信，行而民莫不说。是以声名洋溢乎中国，施及蛮貊；舟车所至，人力所通，天之所覆，地之所载，日月所照，霜露所队，凡有血气者莫不尊亲；故曰配天。唯天下至诚为能经纶天下之大经，立天下之大本，知天地之化育，夫焉有所倚？肫肫其仁，渊渊其渊，浩浩其天。苟不固聪明圣知达天德者其孰能知之？《诗》曰：衣锦尚䌹，恶其文之著也。故君子之道闇然而日章。小人之道的然而日亡。君子之道淡而不厌，简而文，温而理，知远之近，知风之自，知微之显，可与入德矣。《诗》云：“潜虽伏矣，亦孔之昭。”故君子内省不疚，无恶于志。君子所不可及者，其唯人之所不见乎！《诗》云：“相在尔室，尚不愧于屋漏，”故君子不动而敬，不言而信。《诗》曰：“奏假无言，时靡有争，”是故君子不赏而民劝，不怒而民威于鈇钺。《诗》曰：“不显惟德，百辟其刑之！”是故君子笃恭而天下平。《诗》曰：“予怀明德，不大声以色。”\n", "para_ids": [1134, 1135, 1136]}
{"uid": 56, "level": "h2", "h1": "《礼记》", "h2": "《三年问》", "h3": "39．8", "text": "由九月以下何也？曰：焉使弗及也。故三年以为隆，缌、小功以为杀，期、九月以为间。上取象于天，下取法于地，中取则于人，人之所以群居和壹之理尽矣。故三年之丧，人道之至文者也，夫是之谓至隆。是百王之所同，古今之所壹也，未有知其所由来者也。孔子曰：“子生三年，然后免于父母之怀；夫三年之丧，天下之达丧也。”\n", "para_ids": [1137]}
{"uid": 57, "level": "h2", "h1": "《礼记》", "h2": "《儒行》", "h3": "42．1", "text": "鲁哀公问于孔子曰：“夫子之服，其儒服与？”孔子对曰：“丘少居鲁，衣逢掖之衣，长居宋，冠章甫之冠。丘闻之也：君子之学也博，其服也乡；丘不知儒服。”哀公曰：“敢问儒行。”孔子对曰：“遽数之不能终其物，悉数之乃留，更仆未可终也。”哀公命席。孔子侍曰：“儒有席上之珍以待聘，夙夜强学以待问，怀忠信以待举，力行以待取，其自立有如此者。儒有衣冠中，动作慎，其大让如慢，小让如伪，大则如威，小则如愧，其难进而易退也，粥粥若无能也，其容貌有如此者。儒有居处齐难，其坐起恭敬，言必先信，行必中正，道涂不争险易之利，冬夏不争阴阳之和，爱其死以有待也，养其身以有为也。其备豫有如此者。儒有不宝金玉，而忠信以为宝；不祈土地，立义以为土地；不祈多积，多文以为富。难得而易禄也，易禄而难畜也，非时不见，不亦难得乎？非义不合，不亦难畜乎？先劳而后禄，不亦易禄乎？其近人有如此者。儒有委之以货财，淹之以乐好，见利不亏其义；劫之以众，沮之以兵，见死不更其守；鸷虫攫搏不程其勇，引重鼎不程其力；往者不悔，来者不豫；过言不再，流言不极；不断其威，不习其谋。其特立有如此者。”\n“儒有不陨获于贫贱，不充诎于富贵，不慁君王，不累长上，不闵有司，故曰儒。今众人之命儒也妄，常以儒相诟病。”孔子至舍，哀公馆之，闻此言也，言加信，行加义：终没吾世，不敢以儒为戏。\n", "para_ids": [1138, 1139]}
{"uid": 58, "level": "h2", "h1": "《礼记》", "h2": "《大学》", "h3": "43．1", "text": "大学之道在明明德，在亲民，在止于至善。知止而后有定，定而后能静，静而后能安，安而后能虑，虑而后能得。物有本末，事有终始，知所先后，则近道矣。古之欲明明德于天下者先治其国；欲治其国者先齐其家；欲齐其家者先修其身；欲修其身者先正其心；欲正其心者先诚其意；欲诚其意者先致其知；致知在格物。物格而后知至，知至而后意诚，意诚而后心正，心正而后身修，身修而后家齐，家齐而后国治，国治而后天下平。自天子以至于庶人，壹是皆以修身为本。其本乱而末治者否矣，其所厚者薄而其所薄者厚，未之有也！此谓知本，此谓知之至也。所谓诚其意者：毋自欺也，如恶恶臭，如好好色，此之谓自谦，故君子必慎其独也！小人闲居为不善，无所不至，见君子而后厌然揜其不善而著其善。人之视己，如见其肺肝然，则何益矣。此谓诚于中，形于外，故君子必慎其独也。曾子曰：“十目所视，十手所指，其严乎！”富润屋，德润身，心广体胖，故君子必诚其意。《诗》云：“瞻彼淇澳，菉竹猗猗。有斐君子，如切如磋，如琢如磨。瑟兮僩兮，赫兮喧兮。有斐君子，终不可諠兮！”如切如磋者，道学也；如琢如磨者，自修也；瑟兮僩兮者，恂栗也；赫兮喧兮者，威仪也；有斐君子终不可諠兮者，道盛德至善，民之不能忘也。《诗》云：“于戏！前王不忘！”君子贤其贤而亲其亲，小人乐其乐而利其利，此以没世不忘也。《康诰》曰：“克明德。”《大甲》曰：“顾諟天之明命。”《帝典》曰：“克明峻德。”皆自明也。汤之盘铭曰：“苟日新，日日新，又日新。”《康诰》曰：“作新民。”《诗》曰：“周虽旧邦，其命惟新。”是故君子无所不用其极。《诗》云：“邦畿千里，惟民所止。”《诗》云：“缗蛮黄鸟，止于丘隅。”子曰：“于止，知其所止，可以人而不如鸟乎！”《诗》云：“穆穆文王，于缉熙敬止！”为人君止于仁；为人臣止于敬；为人子止于孝；为人父止于慈；与国人交止于信。\n", "para_ids": [1140]}
{"uid": 59, "level": "h2", "h1": "《礼记》", "h2": "《乡饮酒义》", "h3": "46．6", "text": "孔子曰：“吾观于乡，而知王道之易易也。”\n", "para_ids": [1141]}
{"uid": 60, "level": "h2", "h1": "《礼记》", "h2": "《射义》", "h3": "47．7", "text": "孔子射于矍相之圃，盖观者如堵墙。射至于司马，使子路执弓矢出延射，曰：“贲军之将，亡国之大夫，与为人后者不入，其馀皆入。”盖去者半，入者半。又使公罔之裘、序点扬觯而语：公罔之裘扬觯而语曰：“幼壮孝弟，耆耋好礼，不从流俗，修身以俟死，者不？在此位也。”盖去者半，处者半。序点又扬觯而语曰：“好学不倦，好礼不变，旄、期称道不乱，者不？在此位也。”盖㢙有存者。\n射者，仁之道也。射求正诸己，己正而后发，发而不中，则不怨胜己者，反求诸己而已矣。孔子曰：“君子无所争，必也射乎！揖让而升，下而饮，其争也君子。”\n孔子曰：“射者何以射？何以听？循声而发，发而不失正鹄者，其唯贤者乎！若夫不肖之人，则彼将安能以中。”《诗》云：“发彼有的，以祈尔爵。”祈，求也；求中以辞爵也。酒者，所以养老也，所以养病也；求中以辞爵者，辞养也。\n", "para_ids": [1142, 1143, 1144]}
{"uid": 61, "level": "h2", "h1": "《礼记》", "h2": "《聘义》", "h3": "49．11", "text": "子贡问于孔子曰：“敢问君子贵玉而贱珉者何也？为玉之寡而珉之多与？”孔子曰：“非为珉之多，故贱之也，玉之寡，故贵之也。夫昔者君子比德于玉焉。温润而泽，仁也；缜密以栗，知也；廉而不刿，义也；垂之如队，礼也；叩之其声清越以长，其终诎然，乐也；瑕不揜瑜、瑜不揜瑕，忠也；孚尹旁达，信也；气如白虹，天也；精神见于山川，地也；圭、璋特达，德也。天下莫不贵者，道也。《诗》云：‘言念君子，温其如玉。’故君子贵之也。”\n", "para_ids": [1145]}
{"uid": 62, "level": "h2", "h1": "《左传》", "h2": "《僖公二十八年》", "h3": "B5.28.9", "text": "是会也，晋侯召王，以诸侯见，且使王狩。仲尼曰：“以臣召君，不可以训。”故书曰“天王狩于河阳”，言非其地也，且明德也。\n", "para_ids": [1146]}
{"uid": 63, "level": "h2", "h1": "《左传》", "h2": "《文公二年》", "h3": "B6.2.5", "text": "仲尼曰：“臧文仲，其不仁者三，不知者三。下展禽，废六关，妾织蒲，三不仁也。作虚器，纵逆祀，祀爰居，三不知也。”\n", "para_ids": [1147]}
{"uid": 64, "level": "h2", "h1": "《左传》", "h2": "《宣公二年》", "h3": "B7.2.3", "text": "乙丑，赵穿杀灵公于桃园。宣子未出山而复。大史书曰赵盾弑其君，以示于朝。宣子曰：“不然。”对曰：“子为正卿，亡不越竟，反不讨贼，非子而谁？”宣子曰：“乌呼！《诗》曰：‘我之怀矣，自诒伊慼。’其我之谓矣。”孔子曰：“董狐、古之良史也，书法不隐。赵宣子、古之良大夫也，为法受恶。惜也，越竟乃免。”\n", "para_ids": [1148]}
{"uid": 65, "level": "h2", "h1": "《左传》", "h2": "《宣公九年》", "h3": "B7.9.6", "text": "孔子曰：“《诗》云：‘民之多辟，无自立辟。’其泄冶之谓乎！”\n", "para_ids": [1149]}
{"uid": 66, "level": "h2", "h1": "《左传》", "h2": "《成公二年》", "h3": "B8.2.2", "text": "仲尼闻之曰：“惜也，不如多与之邑。唯器与名，不可以假人，君之所司也。名以出信，信以守器，器以藏礼，礼以行义，义以生利，利以平民，政之大节也。若以假人，与人政也。政亡，则国家从之，弗可止也已。”\n", "para_ids": [1150]}
{"uid": 67, "level": "h2", "h1": "《左传》", "h2": "《成公六年》", "h3": "B8.6.1", "text": "六年春，郑伯如晋拜成，子游相，授玉于东楹之东。士贞伯曰：“郑伯其死乎！自弃也已。视流而行速，不安其位，宜不能久。”\n", "para_ids": [1151]}
{"uid": 68, "level": "h2", "h1": "《左传》", "h2": "《成公十七年》", "h3": "B8.17.6", "text": "仲尼曰：“鲍庄子之知不如葵，葵犹能卫其足。”\n", "para_ids": [1152]}
{"uid": 69, "level": "h2", "h1": "《左传》", "h2": "《襄公十年》", "h3": "B9.10.2", "text": "师归，孟献子以秦堇父为右。生秦丕兹，事仲尼。\n", "para_ids": [1153]}
{"uid": 70, "level": "h2", "h1": "《左传》", "h2": "《襄公二十三年》", "h3": "B9.23.8", "text": "仲尼曰：“知之难也。有臧武仲之知，而不容于鲁国，抑有由也，作不顺而施不恕也。《夏书》曰：'念兹在兹'，顺事、恕施也。”\n", "para_ids": [1154]}
{"uid": 71, "level": "h2", "h1": "《左传》", "h2": "《襄公二十五年》", "h3": "B9.25.10", "text": "仲尼曰：“《志》有之：‘言以足志，文以足言。’不言，谁知其志？言之无文，行而不远。晋为伯，郑入陈，非文辞不为功。慎辞也。”\n", "para_ids": [1155]}
{"uid": 72, "level": "h2", "h1": "《左传》", "h2": "《襄公二十七年》", "h3": "B9.25.10", "text": "五月甲辰，晋赵武至于宋。丙午，郑良霄至。六月丁未朔，宋人享赵文子，叔向为介。司马置折俎，礼也。仲尼使举是礼也，以为多文辞。戊申，叔孙豹、齐庆封、陈须无、卫石恶至。甲寅，晋荀盈从赵武至。丙辰，邾悼公至。壬戌，楚公子黑肱先至，成言于晋。丁卯，宋向戌如陈，从子木成言于楚。戊辰，滕成公至。子木谓向戌，请晋、楚之从交相见也。庚午，向戌复于赵孟。赵孟曰：“晋、楚、齐、秦，匹也，晋之不能于齐，犹楚之不能于秦也。楚君若能使秦君辱于敝邑，寡君敢不固请于齐？”壬申，左师复言于子木，子木使馹谒诸王。王曰：“释齐、秦，他国请相见也。”秋七月戊寅，左师至。是夜也，赵孟及子晳盟，以齐言。庚辰，子木至自陈。陈孔奂、蔡公孙归生至。曹、许之大夫皆至。以藩为军。\n", "para_ids": [1156]}
{"uid": 73, "level": "h2", "h1": "《左传》", "h2": "《襄公三十一年》", "h3": "B9.31.11", "text": "仲尼闻是语也，曰：“以是观之，人谓子产不仁，吾不信也。”\n", "para_ids": [1157]}
{"uid": 74, "level": "h2", "h1": "《左传》", "h2": "《昭公五年》", "h3": "B10.5.1", "text": "昭子即位，朝其家众，曰：“竖牛祸叔孙氏，使乱大从，杀适立庶;又披其邑，将以赦罪，罪莫大焉。必速杀之！”竖牛惧，奔齐。孟、仲之子杀诸塞关之外。投其首于宁风之棘上。仲尼曰：“叔孙昭子之不劳，不可能也。周任有言曰：‘为政者不赏私劳，不罚私怨。’《诗》云：'有觉德行，四国顺之。’”\n", "para_ids": [1158]}
{"uid": 75, "level": "h2", "h1": "《左传》", "h2": "《昭公七年》", "h3": "B10.7.12", "text": "九月，公至自楚。孟僖子病不能礼，乃讲学之，苟能礼者从之。及其将死也，召其大夫，曰：“礼、人之干也。无礼，无以立。吾闻将有达者曰孔丘，圣人之后也，而灭于宋。其祖弗父何以有宋而授厉公。及正考父，佐戴、武、宣，三命兹益共，故其鼎铭云：'一命而偻，再命而傴，三命而俯，循墙而走，亦莫余敢侮。饘于是，鬻于是，以餬余口。’其共也如是。臧孙纥有言曰：‘圣人有明德者，若不当世，其后必有达人。’今其将在孔丘乎！我若获没，必属说与何忌于夫子，使事之，而学礼焉，以定其位。”故孟懿子与南宫敬叔师事仲尼。仲尼曰：“能补过者，君子也。《诗》曰‘君子是则是效’，孟僖子可则效已矣。”\n", "para_ids": [1159]}
{"uid": 76, "level": "h2", "h1": "《左传》", "h2": "《昭公十一年》", "h3": "B10.11.10", "text": "楚子城陈、蔡、不羹。使弃疾为蔡公。王问于申无宇曰：“弃疾在蔡何如？”对曰：“择子莫如父，择臣莫如君。郑庄公城栎而寘子元焉，使昭公不立。齐桓公城谷而寘管仲焉，至于今赖之。臣闻五大不在边，五细不在庭。亲不在外，羁不在内。今弃疾在外，郑丹在内，君其少戒！”王曰：“国有大城，何如？”对曰：“郑京、栎实杀曼伯，宋萧、亳实杀子游，齐渠丘实杀无知，卫蒲、戚实出献公。若由是观之，则害于国。末大必折，尾大不掉，君所知也。”\n", "para_ids": [1160]}
{"uid": 77, "level": "h2", "h1": "《左传》", "h2": "《昭公十二年》", "h3": "B10.12.11", "text": "仲尼曰：“古也有志：‘克己复礼，仁也。’信善哉！楚灵王若能如是，岂其辱于干溪？”\n", "para_ids": [1161]}
{"uid": 78, "level": "h2", "h1": "《左传》", "h2": "《昭公十三年》", "h3": "B10.13.3", "text": "仲尼谓子产：“于是行也，足以为国基矣。《诗》曰：'乐只君子，邦家之基。’子产、君子之求乐者也。”且曰：“合诸侯，艺贡事，礼也。”\n", "para_ids": [1162]}
{"uid": 79, "level": "h2", "h1": "《左传》", "h2": "《昭公十四年》", "h3": "B10.14.7", "text": "仲尼曰：“叔向、古之遗直也。治国制刑，不隐于亲。三数叔鱼之恶，不为末减。由义也夫，可谓直矣！平丘之会，数其贿也，以宽卫国，晋不为暴。归鲁季孙，称其诈也，以宽鲁国，晋不为虐。邢侯之狱，言其贪也，以正刑书，晋不为颇。三言而除三恶，加三利。杀亲益荣，犹义也夫！”\n", "para_ids": [1163]}
{"uid": 80, "level": "h2", "h1": "《左传》", "h2": "《昭公十七年》", "h3": "B10.17.3", "text": "仲尼闻之，见于郯子而学之。既而告人曰：“吾闻之，‘天子失官，官学在四夷’，犹信。”\n", "para_ids": [1164]}
{"uid": 81, "level": "h2", "h1": "《左传》", "h2": "《昭公二十年》", "h3": "B10.20.4", "text": "琴张闻宗鲁死，将往吊之。仲尼曰：“齐豹之盗，而孟縶之贼，女何吊焉？君子不食奸，不受乱，不为利疚于回，不以回待人，不盖不义，不犯非礼。”\n十二月，齐侯田于沛，招虞人以弓，不进。公使执之。辞曰：“昔我先君之田也，旃以招大夫，弓以招士，皮冠以招虞人。臣不见皮冠，故不敢进。”乃舍之。仲尼曰：“守道不如守官。”君子韪之。\n仲尼曰：“善哉！政宽则民慢，慢则纠之以猛。猛则民残，残则施之以宽。宽以济猛，猛以济宽，政是以和。《诗》曰：'民亦劳止，汔可小康;惠此中国，以绥四方'，施之以宽也。‘毋从诡随，以谨无良;式遏寇虐，惨不畏明'，纠之以猛也。‘柔远能邇，以定我王’，平之以和也。又曰：'不竞不绢，不刚不柔，布政优优，百禄是遒'，和之至也。”及子产卒，仲尼闻之，出涕曰：“古之遗爱也。”\n", "para_ids": [1165, 1166, 1167]}
{"uid": 82, "level": "h2", "h1": "《左传》", "h2": "《昭公二十八年》", "h3": "B10.28.3", "text": "仲尼闻魏子之举也，以为义，曰：“近不失亲，远不失举，可谓义矣。”又闻其命贾辛也，以为忠，“《诗》曰：‘永言配命，自求多福’，忠也。魏子之举也义，其命也忠，其长有后于晋国乎！”\n", "para_ids": [1168]}
{"uid": 83, "level": "h2", "h1": "《左传》", "h2": "《昭公二十九年》", "h3": "B10.29.5", "text": "仲尼曰：“晋其亡乎！失其度矣。夫晋国将守唐叔之所受法度，以经纬其民，卿大夫以序守之，民是以能尊其贵，贵是以能守其业。贵贱不愆，所谓度也。文公是以作执秩之官，为被庐之法，以为盟主。今弃是度也，而为刑鼎，民在鼎矣，何以尊贵？贵何业之守？贵贱无序，何以为国？且夫宣子之刑，夷之搜集也，晋国之乱制也，若之何以为法？”蔡史墨曰：“范氏、中行氏其亡乎！中行寅为下卿，而干上令，擅作刑器，以为国法，是法奸也。又加范氏焉，易之亡也。其及赵氏，赵孟与焉。然不得已，若德，可以免。”\n", "para_ids": [1169]}
{"uid": 84, "level": "h2", "h1": "《左传》", "h2": "《定公元年》", "h3": "B11.1.4", "text": "秋七月癸巳，葬昭公于墓道南。孔子之为司寇也，沟而合诸墓。\n", "para_ids": [1170]}
{"uid": 85, "level": "h2", "h1": "《左传》", "h2": "《定公九年》", "h3": "B11.9.3", "text": "六月，伐阳关。阳虎使焚莱门。师惊，犯之而出，奔齐，请师以伐鲁，曰：“三加，必取之。”齐侯将许之。鲍文子谏曰：“臣尝为隶于施氏矣，鲁未可取也。上下犹和，众庶犹睦，能事大国，而无天菑，若之何取之？阳虎欲勤齐师也，齐师罢，大臣必多死亡，己于是乎奋其诈谋。夫阳虎有宠于季氏，而将杀季孙，以不利鲁国，而求容焉。亲富不亲仁，君焉用之？君富于季氏，而大于鲁国，兹阳虎所欲倾覆也。鲁免其疾，而君又收之，无乃害乎？”齐侯执阳虎，将东之。阳虎愿东，乃囚诸西鄙。尽借邑人之车，锲其轴，麻约而归之。载葱灵，寝于其中而逃。追而得之，囚于齐。又以葱灵逃，奔宋，遂奔晋，适赵氏。仲尼曰：“赵氏其世有乱乎！”\n", "para_ids": [1171]}
{"uid": 86, "level": "h2", "h1": "《左传》", "h2": "《定公十年》", "h3": "B11.10.2", "text": "夏，公会齐侯于祝其，实夹谷。孔丘相，犂弥言于齐侯曰：“孔丘知礼而无勇，若使莱人以兵劫鲁侯，必得志焉。”齐侯从之。孔丘以公退，曰：“士兵之！两君合好，而裔夷之俘以兵乱之，非齐君所以命诸侯也。裔不谋夏，夷不乱华，俘不干盟，兵不偪好，于神为不祥，于德为愆义，于人为失礼，君必不然。”齐侯闻之，遽辟之。\n将盟，齐人加于载书曰：“齐师出竟而不以甲车三百乘从我者，有如此盟！”孔丘使兹无还揖对，曰：“而不反我汶阳之田，吾以共命者，亦如之！”\n齐侯将享公。孔丘谓梁丘据曰：“齐、鲁之故，吾子何不闻焉？事既成矣，而又享之，是勤执事也。且牺象不出门，嘉乐不野合。飨而既具，是弃礼也;若其不具，用秕稗也。用秕稗、君辱，弃礼、名恶。子盍图之！夫享、所以昭德也。不昭，不如其已也。”乃不果享。\n", "para_ids": [1172, 1173]}
{"uid": 87, "level": "h2", "h1": "《左传》", "h2": "《定公十二年》", "h3": "B11.12.2", "text": "仲由为季氏宰，将堕三都，于是叔孙氏堕郈。季氏将堕费，公山不狃、叔孙辄帅费人以袭鲁。公与三子入于季氏之宫，登武子之台。费人攻之，弗克。入及公侧，仲尼命申句须、乐颀下伐之，费人北。国人追之，败诸姑蔑。二子奔齐，遂堕费。\n", "para_ids": [1174]}
{"uid": 88, "level": "h2", "h1": "《左传》", "h2": "《定公十五年》", "h3": "B11.15.1", "text": "十五年春，邾隐公来朝。子贡观焉。邾子执玉高，其容仰;公受玉卑，其容俯。子贡曰：“以礼观之，二君者，皆有死亡焉。夫礼、死生存亡之体也，将左右、周旋，进退、俯仰，于是乎取之;朝、祀、丧、戎，于是乎观之。今正月相朝，而皆不度，心已亡矣。嘉事不体，何以能久？高、仰，骄也;卑、俯，替也。骄近乱，替近疾，君为主，其先亡乎！”\n夏五月壬申，公荐。仲尼曰：“赐不幸言而中，是使赐多言者也。”\n", "para_ids": [1175, 1176]}
{"uid": 89, "level": "h2", "h1": "《左传》", "h2": "《哀公三年》", "h3": "B12.3.2", "text": "夏五月辛卯，司铎火。火踰公宫，桓、僖灾。救火者皆曰顾府。南宫敬叔至，命周人出御书，俟于宫，曰：“帨女，而不在，死。”子服景伯至，命宰人出礼书，以待命。命不共有常刑。校人乘马，巾车脂辖，百官官备，府库慎守，官人肃给。济濡帷幕，郁攸从之。蒙葺公屋，自大庙始，外内以悛。助所不给。有不用命，则有常刑，无赦。公父文伯至，命校人驾乘车。季桓子至，御公立于象魏之外，命救火者伤人则止，财可为也。命藏《象魏》，曰：“旧章不可亡也。”富父槐至，曰：“无备而官办者，犹拾瀋也。”于是乎去表之槀，道还公宫。\n孔子在陈，闻火，曰：“其桓、僖乎！”\n", "para_ids": [1177]}
{"uid": 90, "level": "h2", "h1": "《左传》", "h2": "《哀公六年》", "h3": "B12.6.4", "text": "是岁也，有云如众赤鸟，夹日以飞三日。楚子使问诸周大史。周大史曰：“其当王身乎！若禜之，可移于令尹、司马。”王曰：“除腹心之疾，而寘诸股肱，何益？不谷不有大过，天其夭诸？有罪受罚，又焉移之？”遂弗禜。\n初，昭王有疾，卜曰：“河为祟。”王弗祭。大夫请祭诸郊。王曰：“三代命祀，祭不越望。江、汉、雎、漳，楚之望也。祸福之至，不是过也。不谷虽不德，河非所获罪也。”遂弗祭。\n孔子曰：“楚昭王知大道矣。其不失国也，宜哉！《夏书》曰：'惟彼陶唐，帅彼天常，有此冀方。今失其行，乱其纪纲，乃灭而亡。’又曰：'允出兹在兹。’由己率常，可矣。”\n", "para_ids": [1178]}
{"uid": 91, "level": "h2", "h1": "《左传》", "h2": "《哀公七年》", "h3": "B12.7.3", "text": "太宰嚭召季康子，康子使子贡辞。大宰嚭曰：“国君道长，而大夫不出门，此何礼也？”对曰：“岂以为礼，畏大国也。大国不以礼命于诸侯，苟不以礼，岂可量也？寡君既共命焉，其老岂敢弃其国？大伯端委以治周礼，仲雍嗣之，断发文身，臝以为饰，岂礼也哉？有由然也。”反自鄫，以吴为无能为也。\n", "para_ids": [1179]}
{"uid": 92, "level": "h2", "h1": "《左传》", "h2": "《哀公八年》", "h3": "B12.8.2", "text": "三月，吴伐我，子泄率，故道险，从武城。初，武城人或有因于吴竟田焉，拘鄫人之沤菅者，曰：“何故使吾水滋？”及吴师至，拘者道之以伐武城，克之。王犯尝为之宰，澹台子羽之父好焉，国人惧。懿子谓景伯：“若之何？”对曰：“吴师来，斯与之战，何患焉？且召之而至，又何求焉？”吴师克东阳而进，舍于五梧。明日，舍于蚕室。公宾庚、公甲叔子与战于夷，获叔子与析朱钻，献于王。王曰：“此同车，必使能，国未可望也。”明日，舍于庚宗，遂次于泗上。微虎欲宵攻王舍，私属徒七百人三踊于幕庭，卒三百人，有若与焉。及稷门之内，或谓季孙曰：“不足以害吴，而多杀国士，不如已也。”乃止之。吴子闻之，一夕三迁。\n", "para_ids": [1180]}
{"uid": 93, "level": "h2", "h1": "《左传》", "h2": "《哀公十一年》", "h3": "B12.11.1", "text": "十一年春，齐为郓故，国书、高无丕帅师伐我，及清。季孙谓其宰冉求曰：“齐师在清，必鲁故也，若之何？”求曰：“一子守，二子从公御诸竟。”季孙曰：“不能。”求曰：“居封疆之间。”季孙告二子，二子不可。求曰：“若不可，则君无出。一子帅师，背城而战，不属者，非鲁人也。鲁之群室众于齐之兵车，一室敌车优矣，子何患焉？二子之不欲战也宜，政在季氏。当子之身，齐人伐鲁而不能战，子之耻也，大不列于诸侯矣。”季孙使从于朝，俟于党氏之沟。武叔呼而问战焉。对曰：“君子有远虑，小人何知？”懿子强问之，对曰：“小人虑材而言，量力而共者也。”武叔曰：“是谓我不成丈夫也。”退而搜集。孟孺子泄帅右师，颜羽御，邴泄为右。冉求帅左师，管周父御，樊迟为右。季孙曰：“须也弱。”有子曰：“就用命焉。”季氏之甲七千，冉有以武城人三百为己徒卒，老幼守宫，次于雩门之外。五日，右师从之。公叔务人见保者而泣，曰：“事充，政重，上不能谋，士不能死，何以治民？吾既言之矣，敢不勉乎！”\n师及齐师战于郊。齐师自稷曲，师不踰沟。樊迟曰：“非不能也，不信子也，请三刻而踰之。”如之，众从之。师入齐军。\n……\n师获甲首八十，齐人不能师。宵谍曰：“齐人遁。”冉有请从之三，季孙弗许。\n孟孺子语人曰：“我不如颜羽，而贤于邴泄。子羽锐敏，我不欲战而能默，泄曰‘驱之’。”公为与其嬖僮汪锜乘，皆死，皆殡。孔子曰：“能执干戈以卫社稷，可无殤也。”冉有用矛于齐师，故能入其军。孔子曰：“义也。”\n冬，卫大叔疾出奔宋。初，疾娶于宋子朝，其娣嬖。子朝出，孔文子使疾出其妻，而妻之。疾使侍人诱其初妻之娣寘于犂，而为之一宫，如二妻。文子怒，欲攻之，仲尼止之。遂夺其妻。或淫于外州，外州人夺之轩以献。耻是二者，故出。卫人立遗，使室孔姞。疾臣向魋，纳美珠焉，与之城钻。宋公求珠，魋不与，由是得罪。及桓氏出，城钴人攻大叔疾，卫庄公复之，使处巢，死焉。殡于郧，葬于少禘。\n……\n孔文子之将攻大叔也，访于仲尼。仲尼曰：“胡簋之事，则尝学之矣;甲兵之事，未之闻也。”退，命驾而行，曰：“鸟则择木，木岂能择鸟？”文子遽止之，曰：“圉岂敢度其私，访卫国之难也。”将止，鲁人以币召之，乃归。\n季孙欲以田赋，使冉有访诸仲尼。仲尼曰：“丘不识也。”三发，卒曰：“子为国老，待子而行，若之何子之不言也？”仲尼不对，而私于冉有曰：“君子之行也，度于礼：施取其厚，事举其中，敛从其薄。如是，则以丘亦足矣。若不度于礼，而贪冒无厌，则虽以田赋，将又不足。且子季孙若欲行而法，则周公之典在;若欲苟而行，又何访焉？”弗听。\n", "para_ids": [1181, 1182, 1183]}
{"uid": 94, "level": "h2", "h1": "《左传》", "h2": "《哀公十二年》", "h3": "B12.12.2", "text": "夏五月，昭夫人孟子卒。昭公娶于吴，故不书姓。死不赴，故不称夫人。不反哭，故不言葬小君。孔子与吊，适季氏。季氏不绢，放絰而拜。\n公会吴于橐皋，吴子使大宰嚭请寻盟。公不欲，使子贡对，曰：“盟，所以周信也，故心以制之，玉帛以奉之，言以结之，明神以要之。寡君以为苟有盟焉，弗可改也已。若犹可改，日盟何益？今吾子曰‘必寻盟’，若可寻也，亦可寒也。”乃不寻盟。\n秋，卫侯会吴于郧。公及卫侯、宋皇瑗盟，而卒辞吴盟。吴人藩卫侯之舍。子服景伯谓子贡曰：“夫诸侯之会，事既毕矣，侯伯致礼，地主归餼，以相辞也。今吴不行礼于卫，而藩其君舍以难之，子盍见大宰嚭？”乃请束锦以行。语及卫故，大宰嚭曰：“寡君愿事卫君，卫君之来也缓，寡君惧，故将止之。”子贡曰：“卫君之来，必谋于其众，其众或欲或否，是以缓来。其欲来者，子之党也;其不欲来者，子之雠也。若执卫君，是堕党而崇雠也，夫堕子者得其志矣。且合诸侯而执卫君，谁敢不惧？堕党、崇雠，而惧诸侯，或者难以霸乎！”大宰嚭说，乃舍卫侯。卫侯归，效夷言。子之尚幼，曰：“君必不免，其死于夷乎！执焉而又说其言，从之固矣。”\n冬十二月，螽，季孙问诸仲尼。仲尼曰：“丘闻之，火伏而后蛰者毕。今火犹西流，司厤过也。”\n", "para_ids": [1184, 1185, 1186]}
{"uid": 95, "level": "h2", "h1": "《左传》", "h2": "《哀公十四年》", "h3": "B12.14.1", "text": "十四年春，西狩于大野，叔孙氏之车子铊商获麟，以为不祥，以赐虞人。仲尼观之，曰：“麟也”，然后取之。\n小邾射以句绎来奔，曰：“使季路要我，吾无盟矣。”使子路，子路辞。季康子使冉有谓之曰：“千乘之国，不信其盟，而信子之言，子何辱焉？”对曰：“鲁有事于小邾，不敢问故，死其城下可也。彼不臣，而济其言，是义之也，由弗能。”\n司马牛致其邑与珪焉，而适齐。向魋出于卫地，公文氏攻之，求夏后氏之璜焉。与之他玉，而奔齐，陈成子使为次卿，司马牛又致其邑焉，而适吴。吴人恶之，而反。赵简子召之，陈成子亦召之，卒于鲁郭门之外，阬氏葬诸丘舆。\n甲午，齐陈恒弑其君壬于舒州。孔丘三日齐，而请伐齐三。公曰：“鲁为齐弱久矣，子之伐之，将若之何？”对曰：“陈恒弑其君，民之不与者半。以鲁之众加齐之半，可克也。”公曰：“子告季孙。”孔子辞，退而告人曰：“吾以从大夫之后也，故不敢不言。”\n", "para_ids": [1187, 1188, 1189, 1190]}
{"uid": 96, "level": "h2", "h1": "《左传》", "h2": "《哀公十五年》", "h3": "B12.15.3", "text": "秋，齐陈瓘如楚，过卫，仲由见之，曰：“天或者以陈氏为斧斤，既斲丧公室，而他人有之，不可知也;其使终飨之，亦不可知也。若善鲁以待时，不亦可乎！何必恶焉？”子玉曰：“然。吾受命矣，子使告我弟。”\n冬，及齐平。子服景伯如齐，子赣为介，见公孙成，曰：“人皆臣人，而有背人之心，况齐人虽为子役，其有不贰乎？子、周公之孙也，多飨大利，犹思不义。利不可得，而丧宗国，将焉用之？”成曰：“善哉！吾不早闻命。”\n陈成子馆客，曰：“寡君使恒告曰：‘寡君愿事君如事卫君。’”景伯揖子赣而进之，对曰：“寡君之愿也。昔晋人伐卫，齐为卫故，伐晋冠氏，丧车五百。因与卫地，自济以西，禚、媚、杏以南，书社五百。吴人加敝邑以乱，齐因其病，取谜与阐，寡君是以寒心。若得视卫君之事君也，则固所愿也。”成子病之，乃归成，公孙宿以其兵甲入于嬴。\n季子将入，遇子羔将出，曰：“门已闭矣。”季子曰：“吾姑至焉。”子羔曰：“弗及，不践其难！”季子曰：“食焉，不辟其难。”子羔遂出，子路入。及门，公孙敢门焉，曰：“无入为也。”季子曰：“是公孙也，求利焉，而逃其难。由不然，利其禄，必救其患。”有使者出，乃入，曰：“大子焉用孔悝？虽杀之，必或继之。”且曰：“大子无勇，若燔台，半，必舍孔叔。”大子闻之，惧，下石乞、盂黶敌子路，以戈击之，断纓。子路曰：“君子死，冠不免。”结纓而死。孔子闻卫乱，曰：“柴也其来，由也死矣。”\n", "para_ids": [1191, 1192, 1193]}
{"uid": 97, "level": "h2", "h1": "《左传》", "h2": "《哀公十六年》", "h3": "B12.16.3", "text": "夏四月己丑，孔丘卒。公诛之曰：“旻天不吊，不憖遗一老，俾屏余一人以在位，煢煢余在疚。嗚呼哀哉尼父！无自律。”\n子赣曰：“君其不没于鲁乎！夫子之言曰：‘礼失则昏，名失则愆。’失志为昏，失所为愆。生不能用，死而诔之，非礼也;称一人，非名也。君两失之。”\n公会齐侯盟于蒙，孟武伯相。齐侯稽首，公拜。齐人怒。武伯曰：“非天子，寡君无所稽首。”武伯问于高柴曰：“诸侯盟，谁执牛耳？”季羔曰：“鄫衍之役，吴公子姑曹;发阳之役，卫石魋。”武伯曰：“然则彘也。”\n二十三年春，宋景曹卒。季康子使冉有吊，且送葬，曰：“敝邑有社稷之事，使肥与有职竞焉，是以不得助执绋，使求从舆人，曰：‘以肥之得备弥甥也，有不腆先人之产马，使求荐诸夫人之宰，其可以称旌繁乎！’”\n卫出公自城铊使以弓问子赣，且曰：“吾其入乎？”子赣稽首受弓，对曰：“臣不识也。”私于使者，曰：“昔成公孙于陈，宁武子、孙庄子为宛濮之盟而君入。献公孙于齐，子鲜、子展为夷仪之盟而君入。今君再在孙矣，内不闻献之亲，外不闻成之卿，则赐不识所由入也。《诗》曰：'无竞惟人，四方其顺之。’若得其人，四方以为主，而国于何有？”\n二月，盟于平阳，三子皆从。康子病之，言及子赣，曰：“若在此，吾不及此夫！”武伯曰：“然。何不召？”曰：“固将召之。”文子曰：“他日请念。”\n", "para_ids": [1194, 1195, 1196, 1197]}
{"uid": 98, "level": "h2", "h1": "《孟子》", "h2": "《梁惠王上》", "h3": "1A．4．3", "text": "曰：“无以异也。”曰：“庖有肥肉，厩有肥马，民有饥色，野有饿莩，此率兽而食人也。兽相食，且人恶之；为民父母，行政，不免于率兽而食人，恶在其为民父母也？仲尼曰：‘始作俑者，其无后乎！’为其象人而用之也。如之何其使斯民饥而死也？”\n齐宣王问曰：“齐桓、晋文之事可得闻乎？”孟子对曰：“仲尼之徒无道桓文之事者，是以后世无传焉，臣未之闻也。无以，则王乎？”\n", "para_ids": [1198, 1199]}
{"uid": 99, "level": "h2", "h1": "《孟子》", "h2": "《梁惠王下》", "h3": "1B．12", "text": "邹与鲁鬨。穆公问曰：“吾有司死者三十三人，而民莫之死也。诛之，则不可胜诛；不诛，则疾视其长上之死而不救，如之何则可？”孟子对曰：“凶年饥岁，君之民老弱转乎沟壑，壮者散而之四方者，几千人矣；而君之仓廪实，府库充，有司莫以告，是上慢而残下也。曾子曰：‘戒之戒之！出乎尔者，反乎尔者也。’夫民今而后得反之也。君无尤焉！君行仁政，斯民亲其上、死其长矣。”\n", "para_ids": [1200]}
{"uid": 100, "level": "h2", "h1": "《孟子》", "h2": "《公孙丑上》", "h3": "2A．1．1", "text": "公孙丑问曰：“夫子当路于齐，管仲、晏子之功，可复许乎？”孟子曰：“子诚齐人也，知管仲、晏子而已矣。或问乎曾西曰：‘吾子与子路孰贤？’曾西蹴然曰：‘吾先子之所畏也。’曰：‘然则吾子与管仲孰贤？’曾西艴然不悦，曰：‘尔何曾比予于管仲？管仲得君如彼其专也，行乎国政如彼其久也，功烈如彼其卑也；尔何曾比予于是？’”曰：“管仲，曾西之所不为也，而子为我愿之乎？”\n曰：“若是，则弟子之惑滋甚。且以文王之德，百年而后崩，犹未洽于天下；武王、周公继之，然后大行。今言王若易然，则文王不足法与？”曰：“文王何可当也？由汤至于武丁，贤圣之君六七作，天下归殷久矣，久则难变也。武丁朝诸侯，有天下，犹运之掌也。纣之去武丁未久也，其故家遗俗，流风善政，犹有存者；又有微子、微仲、王子比干、箕子、胶鬲，皆贤人也，相与辅相之，故久而后失之也。尺地，莫非其有也；一民，莫非其臣也；然而文王犹方百里起，是以难也。齐人有言曰：‘虽有智慧，不如乘势；虽有镃基，不如待时。’今时则易然也：夏后、殷、周之盛，地未有过千里者也，而齐有其地矣；鸡鸣狗吠相闻，而达乎四境，而齐有其民矣。地不改辟矣，民不改聚矣，行仁政而王，莫之能御也。且王者之不作，未有䟽于此时者也；民之憔悴于虐政，未有甚于此时者也。饥者易为食，渴者易为饮。孔子曰：‘德之流行，速于置邮而传命。’当今之时，万乘之国行仁政，民之悦之，犹解倒悬也。故事半古之人，功必倍之，惟此时为然。”\n曰：“不动心有道乎？”曰：“有。北宫黝之养勇也；不肤桡，不目逃，思以一豪挫于人，若挞之于市朝；不受于褐宽博，亦不受于万乘之君；视刺万乘之君，若刺褐夫；无严诸侯，恶声至，必反之。孟施舍之所养勇也，曰：‘视不胜犹胜也；量敌而后进，虑胜而后会，是畏三军者也。舍岂能为必胜哉？能无惧而已矣。’孟施舍似曾子，北宫黝似子夏。夫二子之勇，未知其孰贤，然而孟施舍守约也。昔者曾子谓子襄曰：‘子好勇乎？吾尝闻大勇于夫子矣：自反而不缩，虽褐宽博，吾必惴焉；自反而缩，虽千万人，吾往矣。’孟施舍之守气，又不如曾子之守约也。”\n“宰我、子贡善为说辞；冉牛、闵子、颜渊善言德行。孔子兼之，曰：‘我于辞命，则不能也。’然则夫子既圣矣乎？”曰：“恶！是何言也？昔者子贡问于孔子曰：‘夫子圣矣乎？’孔子曰：‘圣则吾不能，我学不厌而教不倦也。’子贡曰：‘学不厌，智也；教不倦，仁也。仁且智，夫子既圣矣。’夫圣、孔子不居，是何言也？”\n“昔者窃闻之：子夏、子游、子张皆有圣人之一体，冉牛、闵子、颜渊则具体而微，敢问所安。”曰：“姑舍是。”\n曰：“伯夷、伊尹何如？”曰：“不同道。非其君不事，非其民不使；治则进，乱则退，伯夷也。何事非君，何使非民；治亦进，乱亦进，伊尹也。可以仕则仕，可以止则止，可以久则久，可以速则速，孔子也。皆古圣人也，吾未能有行焉；乃所愿，则学孔子也。”\n“伯夷、伊尹于孔子，若是班乎？”曰：“否；自有生民以来，未有孔子也。”\n曰：“敢问其所以异。”曰：“宰我、子贡、有若，智足以知圣人，污不至阿其所好。宰我曰：‘以予观于夫子，贤于尧、舜远矣。’子贡曰：‘见其礼而知其政，闻其乐而知其德，由百世之后，等百世之王，莫之能违也。自生民以来，未有夫子也。’有若曰：‘岂惟民哉？麒麟之于走兽，凤凰之于飞鸟，泰山之于丘垤，河海之于行潦，类也。圣人之于民，亦类也。出于其类，拔乎其萃，自生民以来，未有盛于孔子也。’”\n孟子曰：“以力假仁者霸，霸必有大国；以德行仁者王，王不待大，汤以七十里，文王以百里。以力服人者，非心服也，力不赡也；以德服人者，中心悦而诚服也，如七十子之服孔子也。《诗》云：‘自西自东，自南自北，无思不服。’此之谓也。”\n孟子曰：“仁则荣，不仁则辱；今恶辱而居不仁，是犹恶湿而居下也。如恶之，莫如贵德而尊士，贤者在位，能者在职；国家閒暇，及是时，明其政刑。虽大国，必畏之矣。《诗》云：‘迨天之未阴雨，彻彼桑土，绸缪牖户。今此下民，或敢侮予？’孔子曰：‘为此诗者，其知道乎！能治其国家，谁敢侮之？’今国家閒暇，及是时，般乐怠敖，是自求祸也。祸福无不自己求之者。《诗》云：‘永言配命，自求多福。’《太甲》曰：‘天作孽，犹可违；自作孽，不可活。’此之谓也。”\n孟子曰：“矢人岂不仁于函人哉？矢人惟恐不伤人，函人惟恐伤人。巫匠亦然。故术不可不慎也。孔子曰：‘里仁为美。择不处仁，焉得智？’夫仁、天之尊爵也，人之安宅也。莫之御而不仁，是不智也。不仁、不智，无礼、无义，人役也。人役而耻为役，由弓人而耻为弓，矢人而耻为矢也。如耻之，莫如为仁。仁者如射：射者正己而后发；发而不中，不怨胜己者，反求诸己而已矣。”\n孟子曰：“子路，人告之以有过，则喜。禹闻善言，则拜。大舜有大焉，善与人同，舍己从人，乐取于人以为善。自耕稼、陶、渔以至为帝，无非取于人者。取诸人以为善，是与人为善者也。故君子莫大乎与人为善。”\n", "para_ids": [1201, 1202, 1203, 1204, 1205, 1206, 1207, 1208, 1209, 1210, 1211, 1212]}
{"uid": 101, "level": "h2", "h1": "《孟子》", "h2": "《公孙丑下》", "h3": "2B．2．5", "text": "景子曰：“否；非此之谓也。礼曰：‘父召，无诺；君命召，不俟驾。’固将朝也，闻王命而遂不果，宜与夫礼若不相似然。”曰：“岂谓是与？曾子曰：‘晋楚之富，不可及也；彼以其富，我以吾仁；彼以其爵，我以吾义，吾何慊乎哉？’夫岂不义而曾子言之？是或一道也。天下有达尊三：爵一，齿一，德一。朝廷莫如爵，乡党莫如齿，辅世长民莫如德。恶得有其一以慢其二哉？故将大有为之君，必有所不召之臣；欲有谋焉，则就之。其尊德乐道，不如是，不足以有为也。故汤之于伊尹，学焉而后臣之，故不劳而王；桓公之于管仲，学焉而后臣之，故不劳而霸。今天下地丑德齐，莫能相尚，无他，好臣其所教，而不好臣其所受教。汤之于伊尹，桓公之于管仲，则不敢召。管仲且犹不可召，而况不为管仲者乎？”\n", "para_ids": [1213]}
{"uid": 102, "level": "h2", "h1": "《孟子》", "h2": "《滕文公上》", "h3": "3A．1．2", "text": "世子自楚反，复见孟子。孟子曰：“世子疑吾言乎？夫道一而已矣。成覵谓齐景公曰：‘彼、丈夫也，我、丈夫也；吾何畏彼哉？’颜渊曰：‘舜、何人也？予、何人也？有为者亦若是。’公明仪曰：‘文王、我师也；周公岂欺我哉？’今滕，绝长补短，将五十里也，犹可以为善。《书》曰：‘若药不瞑眩，厥疾不瘳。’”\n然友之邹问于孟子。孟子曰：“不亦善乎！亲丧，固所自尽也。曾子曰：‘生、事之以礼，死、葬之以礼，祭之以礼，可谓孝矣。’诸侯之礼，吾未之学也；虽然，吾尝闻之矣。三年之丧，斋疏之服，飦粥之食，自天子达于庶人，三代共之。”\n然友复之邹问孟子。孟子曰：“然；不可以他求者也。孔子曰：‘君薨，听于冢宰，歠粥，面深墨，即位而哭，百官有司莫敢不哀，先之也。’上有好者，下必有甚焉者矣。君子之德，风也；小人之德，草也。草上之风，必偃。是在世子。”\n“尧以不得舜为己忧，舜以不得禹皋陶为己忧。夫以百亩之不易为己忧者，农夫也。分人以财谓之惠，教人以善谓之忠，为天下得人者谓之仁。是故以天下与人易，为天下得人难。孔子曰：‘大哉尧之为君！惟天为大，惟尧则之，荡荡乎民无能名焉！君哉舜也！巍巍乎有天下而不与焉！’尧舜之治天下，岂无所用其心哉？亦不用于耕耳。”\n“吾闻用夏变夷者，未闻变于夷者也。陈良、楚产也，悦周公、仲尼之道，北学于中国。北方之学者，未能或之先也。彼所谓豪杰之士也。子之兄弟事之数十年，师死而遂倍之！昔者孔子没，三年之外，门人治任将归，入揖于子贡，相向而哭，皆失声，然后归。子贡反，筑室于场，独居三年，然后归。他日，子夏、子张、子游以有若似圣人，欲以所事孔子事之，强曾子。曾子曰：‘不可；江汉以濯之，秋阳以暴之，皜皜乎不可尚已。’今也南蛮鴃舌之人，非先王之道，子倍子之师而学之，亦异于曾子矣。吾闻出于幽谷迁于乔木者，未闻下乔木而入于幽谷者。《鲁颂》曰：‘戎狄是膺，荆舒是惩。’周公方且膺之，子是之学，亦为不善变矣。”\n", "para_ids": [1214, 1215, 1216, 1217, 1218]}
{"uid": 103, "level": "h2", "h1": "《孟子》", "h2": "《滕文公下》", "h3": "3B．1", "text": "陈代曰：“不见诸侯，宜若小然；今一见之，大则以王，小则以霸。且《志》曰：‘枉尺而直寻，宜若可为也。’”孟子曰：“昔齐景公田，招虞人以旌，不至，将杀之。志士不忘在沟壑，勇士不忘丧其元。孔子奚取焉？取非其招不往也。如不待其招而往何哉？且夫枉尺而直寻者，以利言也。如以利，则枉寻直尺而利，亦可为与？昔者赵简子使王良与嬖奚乘，终日而不获一禽。嬖奚反命曰：‘天下之贱工也。’或以告王良。良曰：‘请复之。’强而后可，一朝而获十禽。嬖奚反命曰：‘天下之良工也。’简子曰：‘我使掌与女乘。’谓王良。良不可，曰：‘吾为之范我驰驱，终日不获一；为之诡遇，一朝而获十。《诗》云：“不失其驰，舍矢如破。”我不贯与小人乘，请辞。’御者且羞与射者比；比而得禽兽，虽若丘陵，弗为也。如枉道而从彼，何也？且子过矣：枉己者，未有能直人者也。”\n周霄问曰：“古之君子仕乎？”孟子曰：“仕。《传》曰：‘孔子三月无君，则皇皇如也，出疆必载质。’公明仪曰：‘古之人三月无君，则吊。’”\n公孙丑问曰：“不见诸侯何义？”孟子曰：“古者不为臣不见。段干木踰垣而辟之，泄柳闭门而不纳，是皆已甚；迫，斯可以见矣。阳货欲见孔子而恶无礼，大夫有赐于士，不得受于其家，则往拜其门。阳货矙孔子之亡也而馈孔子蒸豚，孔子亦矙其亡也而往拜之。当是时，阳货先，岂得不见？曾子曰：‘胁肩谄笑，病于夏畦。’子路曰：‘未同而言，观其色赧赧然，非由之所知也。由是观之，则君子之所养，可知已矣。’”\n“世衰道微，邪说暴行有作，臣弑其君者有之，子弑其父者有之。孔子惧，作《春秋》。《春秋》、天子之事也；是故孔子曰：‘知我者其惟《春秋》乎！罪我者其惟《春秋》乎！’\n“圣王不作，诸侯放恣，处士横议，杨朱、墨翟之言盈天下。天下之言不归杨，则归墨。杨氏为我，是无君也；墨氏兼爱，是无父也。无父无君，是禽兽也。公明仪曰：‘庖有肥肉，厩有肥马；民有饥色，野有饿莩，此率兽而食人也。’杨墨之道不息，孔子之道不著，是邪说诬民，充塞仁义也。仁义充塞，则率兽食人，人将相食。吾为此惧，闲先圣之道，距杨墨，放淫辞，邪说者不得作。作于其心，害于其事；作于其事，害于其政。圣人复起，不易吾言矣。\n“昔者禹抑洪水而天下平，周公兼夷狄，驱猛兽而百姓宁，孔子成《春秋》而乱臣贼子惧。《诗》云：‘戎狄是膺，荆舒是惩，则莫我敢承。’无父无君，是周公所膺也。我亦欲正人心，息邪说，距诐行，放淫辞，以承三圣者；岂好辩哉？予不得已也。能言距杨墨者，圣人之徒也。”\n", "para_ids": [1219, 1220, 1221, 1222, 1223, 1224]}
{"uid": 104, "level": "h2", "h1": "《孟子》", "h2": "《离娄上》", "h3": "4A．2", "text": "孟子曰：“规矩、方员之至也，圣人、人伦之至也。欲为君，尽君道；欲为臣，尽臣道。二者皆法尧舜而已矣。不以舜之所以事尧事君，不敬其君者也；不以尧之所以治民治民，贼其民者也。孔子曰：‘道二，仁与不仁而已矣。’暴其民甚，则身弑国亡；不甚，则身危国削，名之曰‘幽’‘厉’，虽孝子慈孙，百世不能改也。《诗》云：‘殷鉴不远，在夏后之世。’此之谓也。”\n孟子曰：“天下有道，小德役大德，小贤役大贤；天下无道，小役大，弱役强。斯二者，天也。顺天者存，逆天者亡。齐景公曰：‘既不能令，又不受命，是绝物也。’涕出而女于吴。今也小国师大国而耻受命焉，是犹弟子而耻受命于先师也。如耻之，莫若师文王。师文王，大国五年，小国七年，必为政于天下矣。《诗》云：‘商之孙子，其丽不亿。上帝既命，侯于周服。侯服于周，天命靡常。殷士肤敏，祼将于京。’孔子曰：‘仁不可为众也。夫国君好仁，天下无敌。’今也欲无敌于天下而不以仁，是犹执热而不以濯也。《诗》云：‘谁能执热，逝不以濯？’”\n孟子曰：“不仁者可与言哉？安其危而利其菑，乐其所以亡者。不仁而可与言，则何亡国败家之有？有孺子歌曰：‘沧浪之水清兮，可以濯我缨；沧浪之水浊兮，可以濯我足。’孔子曰：‘小子听之！清斯濯缨，浊斯濯足矣。自取之也。’夫人必自侮，然后人侮之；家必自毁，而后人毁之；国必自伐，而后人伐之。《太甲》曰：‘天作孽，犹可违；自作孽，不可活。’此之谓也。”\n孟子曰：“求也为季氏宰，无能改于其德，而赋粟倍他日。孔子曰：‘求非我徒也，小子鸣鼓而攻之可也。’由此观之，君不行仁政而富之，皆弃于孔子者也，况于为之强战？争地以战，杀人盈野；争城以战，杀人盈城，此所谓率土地而食人肉，罪不容于死。故善战者服上刑，连诸侯者次之，辟草莱、任土地者次之。”\n孟子曰：“事、孰为大？事亲为大；守、孰为大？守身为大。不失其身而能事其亲者，吾闻之矣；失其身而能事其亲者，吾未之闻也。孰不为事？事亲、事之本也；孰不为守？守身、守之本也。曾子养曾晳，必有酒肉；将彻，必请所与；问有余，必曰：‘有。’曾晳死，曾元养曾子，必有酒肉；将彻，不请所与；问有余，曰：‘亡矣。’将以复进也。此所谓养口体者也。若曾子，则可谓养志也。事亲若曾子者，可也。”\n", "para_ids": [1225, 1226, 1227, 1228, 1229]}
{"uid": 105, "level": "h2", "h1": "《孟子》", "h2": "《离娄下》", "h3": "4B．10", "text": "孟子曰：“仲尼不为已甚者。”\n徐子曰：“仲尼亟称于水，曰：‘水哉，水哉！’何取于水也。”孟子曰：“原泉混混，不舍昼夜，盈科而后进，放乎四海。有本者如是，是之取尔。苟为无本，七八月之间雨集，沟浍皆盈；其涸也，可立而待也。故声闻过情，君子耻之。”\n孟子曰：“王者之迹熄而《诗》亡，《诗》亡然后《春秋》作。晋之《乘》，楚之《梼杌》，鲁之《春秋》，一也：其事则齐桓、晋文，其文则史。孔子曰：‘其义则丘窃取之矣。’”\n孟子曰：“君子之泽五世而斩，小人之泽五世而斩。予未得为孔子徒也，予私淑诸人也。”\n禹、稷当平世，三过其门而不入，孔子贤之。颜子当乱世，居于陋巷，一箪食，一瓢饮；人不堪其忧，颜子不改其乐，孔子贤之。孟子曰：“禹、稷、颜回同道。禹思天下有溺者，由己溺之也；稷思天下有饥者，由己饥之也，是以如是其急也。禹、稷、颜子易地则皆然。今有同室之人斗者，救之，虽被发缨冠而救之，可也；乡邻有斗者，被发缨冠而往救之，则惑也；虽闭户可也。”\n曾子居武城，有越寇。或曰：“寇至，盍去诸？”曰：“无寓人于我室，毁伤其薪木。”寇退，则曰：“修我墙屋，我将反。”寇退，曾子反。左右曰：“待先生如此其忠且敬也，寇至，则先去以为民望；寇退，则反，殆于不可。”沈犹行曰：“是非汝所知也。昔沈犹有负刍之祸，从先生者七十人，未有与焉。”\n孟子曰：“曾子、子思同道。曾子、师也，父兄也；子思、臣也，微也。曾子、子思易地则皆然。”\n", "para_ids": [1230, 1231, 1232, 1233, 1234, 1235, 1236]}
{"uid": 106, "level": "h2", "h1": "《孟子》", "h2": "《万章上》", "h3": "5A．4．1", "text": "咸丘蒙问曰：“语云，‘盛德之士，君不得而臣，父不得而子。’舜南面而立，尧帅诸侯北面而朝之，瞽瞍亦北面而朝之。舜见瞽瞍，其容有蹙。孔子曰：‘于斯时也，天下殆哉，岌岌乎！’不识此语诚然乎哉？”孟子曰：“否；此非君子之言，齐东野人之语也。尧老而舜摄也。《尧典》曰：‘二十有八载，放勋乃徂落，百姓如丧考妣，三年，四海遏密八音。’孔子曰：‘天无二日，民无二王。’舜既为天子矣，又帅天下诸侯以为尧三年丧，是二天子矣。”\n万章问曰：“人有言，‘至于禹而德衰，不传于贤，而传于子。’有诸？”孟子曰：“否，不然也；天与贤，则与贤；天与子，则与子。昔者，舜荐禹于天，十有七年，舜崩，三年之丧毕，禹避舜之子于阳城，天下之民从之，若尧崩之后不从尧之子而从舜也。禹荐益于天，七年，禹崩，三年之丧毕，益避禹之子于箕山之阴。朝觐讼狱者不之益而之启，曰，‘吾君之子也。’讴歌者不讴歌益而讴歌启，曰，‘吾君之子也。’丹朱之不肖，舜之子亦不肖。舜之相尧、禹之相舜也，历年多，施泽于民久。启贤，能敬承继禹之道。益之相禹也，历年少，施泽于民未久。舜、禹、益相去久远，其子之贤不肖，皆天也，非人之所能为也。莫之为而为者，天也；莫之致而至者，命也。匹夫而有天下者，德必若舜禹，而又有天子荐之者，故仲尼不有天下。继世而有天下，天之所废，必若桀纣者也，故益、伊尹、周公不有天下。伊尹相汤以王于天下，汤崩，太丁未立，外丙二年，仲壬四年，太甲颠覆汤之典刑，伊尹放之于桐，三年，太甲悔过，自怨自艾，于桐处仁迁义，三年，以听伊尹之训己也，复归于亳。周公之不有天下，犹益之于夏、伊尹之于殷也。孔子曰，‘唐虞禅，夏后殷周继，其义一也。’”\n万章问曰：“或谓孔子于卫主痈疽，于齐主侍人瘠环，有诸乎？”孟子曰：“否，不然也；好事者为之也。于卫主颜雠由。弥子之妻与子路之妻，兄弟也。弥子谓子路曰：‘孔子主我，卫卿可得也。’子路以告。孔子曰：‘有命。’孔子进以礼，退以义，得之、不得、曰‘有命’。而主痈疽与侍人瘠环，是无义无命也。孔子不悦于鲁卫，遭宋桓司马，将要而杀之，微服而过宋。是时孔子当阨，主司城贞子，为陈侯周臣。吾闻观近臣，以其所为主；观远臣，以其所主。若孔子主痈疽与侍人瘠环，何以为孔子？”\n", "para_ids": [1237, 1238, 1239]}
{"uid": 107, "level": "h2", "h1": "《孟子》", "h2": "《万章下》", "h3": "5B．1．4", "text": "孔子之去齐，接淅而行；去鲁，曰，‘迟迟吾行也，去父母国之道也。’可以速而速，可以久而久，可以处而处，可以仕而仕，孔子也。”\n孟子曰：“伯夷、圣之清者也，伊尹、圣之任者也，柳下惠、圣之和者也，孔子、圣之时者也。孔子之谓集大成。集大成也者、金声而玉振之也。金声也者、始条理也；玉振之也者、终条理也。始条理者、智之事也；终条理者、圣之事也。智、譬则巧也；圣、譬则力也。由射于百步之外也，其至、尔力也；其中、非尔力也。”\n曰：“请无以辞却之，以心却之，曰，‘其取诸民之不义也’，而以他辞无受，不可乎？”曰：“其交也以道，其接也以礼，斯孔子受之矣。”\n曰：“今之诸侯取之于民也，犹御也。苟善其礼际矣，斯君子受之，敢问何说也？”曰：“子以为有王者作，将比今之诸侯而诛之乎？其教之不改而后诛之乎？夫谓非其有而取之者盗也，充类至义之尽也。孔子之仕于鲁也，鲁人猎较，孔子亦猎较。猎较犹可，而况受其赐乎？”\n曰：“然则孔子之仕也，非事道与？”曰：“事道也。”\n“事道奚猎较也？”曰：“孔子先簿正祭器，不以四方之食供簿正。”\n曰：“奚不去也？”曰：“为之兆也。兆足以行矣，而不行，而后去，是以未尝有所终三年淹也。孔子有见行可之仕，有际可之仕，有公养之仕。于季桓子，见行可之仕也；于卫灵公，际可之仕也；于卫孝公，公养之仕也。”\n孟子曰：“仕非为贫也，而有时乎为贫；娶妻非为养也，而有时乎为养。为贫者，辞尊居卑，辞富居贫。辞尊居卑，辞富居贫，恶乎宜乎？抱关击柝。孔子尝为委吏矣，曰，‘会计当而已矣。’尝为乘田矣，曰，‘牛羊茁壮长而已矣。’位卑而言高，罪也；立乎人之本朝，而道不行，耻也。”\n曰：“为其多闻也，为其贤也。”曰：“为其多闻也，则天子不召师，而况诸侯乎？为其贤也，则吾未闻欲见贤而召之也。缪公亟见于子思，曰：‘古千乘之国以友士，何如？’子思不悦，曰：‘古之人有言曰，事之云乎，岂曰友之云乎？’子思之不悦也，岂不曰，‘以位，则子、君也；我、臣也；何敢与君友也？以德、则子事我者也，奚可以与我友？’千乘之君求与之友而不可得也，而况可召与？齐景公田，招虞人以旌，不至，将杀之。志士不忘在沟壑，勇士不忘丧其元。孔子奚取焉？取非其招不往也。”\n万章曰：“孔子，君命召，不俟驾而行；然则孔子非与？”曰：“孔子当仕有官职，而以其官召之也。”\n", "para_ids": [1240, 1241, 1242, 1243, 1244, 1245, 1246, 1247, 1248, 1249]}
{"uid": 108, "level": "h2", "h1": "《孟子》", "h2": "《告子上》", "h3": "6A．6．2", "text": "孟子曰：“乃若其情，则可以为善矣，乃所谓善也。若夫为不善，非才之罪也。恻隐之心，人皆有之；羞恶之心，人皆有之；恭敬之心，人皆有之；是非之心，人皆有之。恻隐之心、仁也；羞恶之心、义也；恭敬之心、礼也；是非之心、智也。仁义礼智，非由外铄我也，我固有之也，弗思耳矣。故曰：‘求则得之，舍则失之。’或相倍蓰而无筭者，不能尽其才者也。《诗》曰：‘天生蒸民，有物有则。民之秉夷，好是懿德。’孔子曰：‘为此诗者，其知道乎！故有物必有则；民之秉夷也，故好是懿德。’”\n孟子曰：“牛山之木尝美矣，以其郊于大国也，斧斤伐之，可以为美乎？是其日夜之所息，雨露之所润，非无萌蘖之生焉，牛羊又从而牧之，是以若彼濯濯也。人见其濯濯也，以为未尝有材焉，此岂山之性也哉？虽存乎人者，岂无仁义之心哉？其所以放其良心者，亦犹斧斤之于木也，旦旦而伐之，可以为美乎？其日夜之所息，平旦之气，其好恶与人相近也者几希，则其旦昼之所为，有梏亡之矣。梏之反覆，则其夜气不足以存；夜气不足以存，则其违禽兽不远矣。人见其禽兽也，而以为未尝有才焉者，是岂人之情也哉？故苟得其养，无物不长；苟失其养，无物不消。孔子曰：‘操则存，舍则亡；出入无时，莫知其乡。’惟心之谓与？”\n", "para_ids": [1250, 1251]}
{"uid": 109, "level": "h2", "h1": "《孟子》", "h2": "《告子下》", "h3": "6B．3．3", "text": "曰：“《凯风》何以不怨？”曰：“《凯风》、亲之过小者也；《小弁》、亲之过大者也。亲之过大而不怨，是愈疏也；亲之过小而怨，是不可矶也。愈疏、不孝也；不可矶、亦不孝也。孔子曰：‘舜其至孝矣，五十而慕。’”\n曰：“昔者王豹处于淇，而河西善讴；緜驹处于高唐，而齐右善歌；华周杞梁之妻善哭其夫而变国俗。有诸内，必形诸外。为其事而无其功者，髡未尝覩之也。是故无贤者也；有则髡必识之。”曰：“孔子为鲁司寇，不用，从而祭，燔肉不至，不税冕而行。不知者以为为肉也，其知者以为为无礼也。乃孔子则欲以微罪行，不欲为苟去。君子之所为，众人固不识也。”\n", "para_ids": [1252, 1253]}
{"uid": 110, "level": "h2", "h1": "《孟子》", "h2": "《尽心上》", "h3": "7A．9．1", "text": "孟子谓宋句践曰：“子好游乎？吾语子游。人知之，亦嚣嚣；人不知，亦嚣嚣。”曰：“何如斯可以嚣嚣矣？”\n孟子曰：“孔子登东山而小鲁，登太山而小天下，故观于海者难为水，游于圣人之门者难为言。观水有术，必观其澜。日月有明，容光必照焉。流水之为物也，不盈科不行；君子之志于道也，不成章不达。”\n", "para_ids": [1254, 1255]}
{"uid": 111, "level": "h2", "h1": "《孟子》", "h2": "《尽心下》", "h3": "7B．17", "text": "孟子曰：“孔子之去鲁，曰：‘迟迟吾行也，去父母国之道也。’去齐，接淅而行，去他国之道也。”\n貉稽曰：“稽大不理于口。”孟子曰：“无伤也。士憎兹多口。《诗》云：‘忧心悄悄，愠于群小。’孔子也。‘肆不殄厥愠，亦不殒厥问。’文王也。”\n曾晳嗜羊枣，而曾子不忍食羊枣。公孙丑问曰：“脍炙与羊枣孰美？”孟子曰：“脍炙哉！”\n公孙丑曰：“然则曾子何为食脍炙而不食羊枣？”曰：“脍炙、所同也，羊枣、所独也。讳名不讳姓，姓、所同也，名、所独也。”\n万章问曰：“孔子在陈曰：‘盍归乎来！吾党之小子狂简，进取，不忘其初。’孔子在陈，何思鲁之狂士？”孟子曰：“孔子‘不得中道而与之，必也狂狷乎！狂者进取，狷者有所不为也。’孔子岂不欲中道哉？不可必得，故思其次也。”\n“敢问何如斯可谓狂矣？”曰：“如琴张、曾晳、牧皮者，孔子之所谓狂矣。”\n“何以谓之狂也？”曰：“其志嘐嘐然，曰：‘古之人，古之人。’夷考其行，而不掩焉者也。狂者又不可得，欲得不屑不絜之士而与之，是獧也，是又其次也。孔子曰：‘过我门而不入我室，我不憾焉者，其惟乡原乎！乡原、德之贼也。’”\n万子曰：“一乡皆称原人焉，无所往而不为原人，孔子以为德之贼，何哉？”曰：“非之无举也，刺之无刺也，同乎流俗，合乎污世，居之似忠信，行之似廉絜，众皆悦之，自以为是，而不可与入尧舜之道，故曰‘德之贼’也。孔子曰：恶似而非者：恶莠，恐其乱苗也；恶佞，恐其乱义也；恶利口，恐其乱信也，恶郑声，恐其乱乐也；恶紫，恐其乱朱也；恶乡原，恐其乱德也。君子反经而已矣。经正，则庶民兴；庶民兴，斯无邪慝矣。”\n孟子曰：“由尧舜至于汤，五百有余岁；若禹、皋陶，则见而知之；若汤，则闻而知之。由汤至于文王，五百有余岁，若伊尹、莱朱，则见而知之；若文王，则闻而知之。由文王至于孔子，五百有余岁，若太公望、散宜生，则见而知之；若孔子，则闻而知之。由孔子而来至于今，百有余岁，去圣人之世若此其未远也，近圣人之居若此其甚也，然而无有乎尔，则亦无有乎尔。”\n", "para_ids": [1256, 1257, 1258, 1259, 1260, 1261, 1262, 1263, 1264]}
{"uid": 112, "level": "h2", "h1": "《孝经》", "h2": "1 《开宗明义章》", "h3": "1．1", "text": "仲尼居，曾子侍。子曰：“先王有至德要道，以顺天下，民用和睦，上下无怨，汝知之乎？”曾子避席曰：“参不敏，何足以知之。”子曰：“夫孝、德之本也，教之所由生也。复坐，吾语汝。”“身体发肤，受之父母，不敢毁伤，孝之始也。立身行道，扬名于后世，以显父母，孝之终也。夫孝始于事亲，中于事君，终于立身。《大雅》云：‘无念尔祖。聿脩厥德。’”\n", "para_ids": [1265]}
{"uid": 113, "level": "h2", "h1": "《孝经》", "h2": "2 《天子章》", "h3": "2．1", "text": "子曰：“爱亲者，不敢恶于人；敬亲者，不敢慢于人。爱、敬尽于事亲，而德教加于百姓，刑于四海，盖天子之孝也。《甫刑》云：‘一人有庆，兆民赖之。’”\n", "para_ids": [1266]}
{"uid": 114, "level": "h2", "h1": "《孝经》", "h2": "7 《三才章》", "h3": "7．1", "text": "曾子曰：“甚哉！孝之大也。”子曰：“夫孝、天之经也，地之义也，民之行也。天地之经而民是则之，则天之明，因地之利，以顺天下。是以其教不肃而成，其政不严而治。先王见教之可以化民也，是故先之以博爱，而民莫遗其亲，陈之（于）〔以〕德义而民兴行，先之以敬让而民不争，导之以礼乐而民和睦，示之以好恶而民知禁。《诗》云：‘赫赫师尹，民具尔瞻。’”\n", "para_ids": [1267]}
{"uid": 115, "level": "h2", "h1": "《孝经》", "h2": "8 《孝治章》", "h3": "8．1", "text": "子曰：“昔者明王之以孝治天下也，不敢遗小国之臣，而况于公侯伯子男乎？故得万国之懽心，以事其先王。治国者不敢侮于鳏寡，而况于士民乎？故得百姓之懽心，以事其先君。治家者不敢失于臣妾，而况于妻子乎？故得人之懽心，以事其亲。夫然，故生则亲安之，祭则鬼享之，是以天下和平，灾害不生，祸乱不作。故明王之以孝治天下也如此。《诗》云：‘有觉德行，四国顺之。’”\n", "para_ids": [1268]}
{"uid": 116, "level": "h2", "h1": "《孝经》", "h2": "9 《圣治章》", "h3": "9．1", "text": "曾子曰：“敢问圣人之德，无以加于孝乎？”子曰：“天地之性，人为贵。人之行，莫大于孝，孝莫大于严父，严父莫大于配天，则周公其人也。昔者周公郊祀后稷以配天，宗祀文王于明堂以配上帝。是以四海之内，各以其职来祭。夫圣人之德，又何以加于孝乎？故亲生之膝下，以养父母日严。圣人因严以教敬，因亲以教爱，圣人之教，不肃而成，其政不严而治。其所因者本也。父子之道，天性也，君臣之义也。父母生之，续莫大焉。君亲临之，厚莫重焉。故不爱其亲而爱他人者，谓之悖德，不敬其亲而敬他人者，谓之悖礼。以顺则逆，民无则焉。不在于善，而皆在于凶德，虽得之，君子不贵也。君子则不然，言思可道，行思可乐，德义可尊，作事可法，容止可观，进退可度，以临其民。是以其民畏而爱之，则而象之，故能成其德教，而行其政令。《诗》云：‘淑人君子，其仪不忒。’”\n", "para_ids": [1269]}
{"uid": 117, "level": "h2", "h1": "《孝经》", "h2": "10 《纪孝行章》", "h3": "10．1", "text": "子曰：“孝子之事亲也，居则致其敬，养则致其乐，病则致其忧，丧则致其哀，祭则致其严。五者备矣，然后能事亲。事亲者，居上不骄，为下不乱，在丑不争。居上而骄则亡，为下而乱则刑，在丑而争则兵，三者不除，虽日用三牲之养，犹为不孝也。”\n", "para_ids": [1270]}
{"uid": 118, "level": "h2", "h1": "《孝经》", "h2": "11 《五刑章》", "h3": "11．1", "text": "子曰：“五刑之属三千，而罪莫大于不孝。要君者无上，非圣人者无法，非孝者无亲。此大乱之道也。”\n", "para_ids": [1271]}
{"uid": 119, "level": "h2", "h1": "《孝经》", "h2": "12 《广要道章》", "h3": "12．1", "text": "子曰：“教民亲爱，莫善于孝。教民礼顺，莫善于悌。移风易俗，莫善于乐。安上治民，莫善于礼。礼者、敬而已矣。故敬其父则子悦，敬其兄则弟悦，敬其君则臣悦。敬一人而千万人悦。所敬者寡，而悦者众，此之谓要道也。”\n", "para_ids": [1272]}
{"uid": 120, "level": "h2", "h1": "《孝经》", "h2": "13 《广至德章》", "h3": "13．1", "text": "子曰：“君子之教以孝也，非家至而日见之也。教以孝，所以敬天下之为人父者也。教以悌，所以敬天下之为人兄者也。教以臣，所以敬天下之为人君者也。《诗》云：‘恺悌君子，民之父母。’非至德，其孰能顺民如此其大者乎！”\n", "para_ids": [1273]}
{"uid": 121, "level": "h2", "h1": "《孝经》", "h2": "14 《广扬名章》", "h3": "14．1", "text": "子曰：“君子之事亲孝，故忠可移于君。事兄悌，故顺可移于长。居家理，故治可移于官。是以行成于内，而名立于后世矣。”\n", "para_ids": [1274]}
{"uid": 122, "level": "h2", "h1": "《孝经》", "h2": "15 《谏诤章》", "h3": "15．1", "text": "曾子曰：“若夫慈爱、恭敬、安亲、扬名，则闻命矣。敢问子从父之令，可谓孝乎？”子曰：“是何言与！是何言与！昔者天子有争臣七人，虽无道，不失其天下；诸侯有争臣五人，虽无道，不失其国；大夫有争臣三人，虽无道，不失其家；士有争友，则身不离于令名；父有争子，则身不陷于不义。故当不义，则子不可以不争于父，臣不可以不争于君。故当不义则争之。从父之令，又焉得为孝乎！”\n", "para_ids": [1275]}
{"uid": 123, "level": "h2", "h1": "《孝经》", "h2": "16 《感应章》", "h3": "16．1", "text": "子曰：“昔者明王事父孝，故事天明。事母孝，故事地察。长幼顺，故上下治。天地明察，神明彰矣。故虽天子，必有尊也，言有父也；必有先也，言有兄也。宗庙致敬，不忘亲也。脩身慎行，恐辱先也。宗庙致敬，鬼神著矣。孝悌之至，通于神明，光于四海，无所不通。《诗》云：‘自西自东。自南自北。无思不服。’”\n", "para_ids": [1276]}
{"uid": 124, "level": "h2", "h1": "《孝经》", "h2": "17 《事君章》", "h3": "17．1", "text": "子曰：“君子之事上也，进思尽忠，退思补过，将顺其美，匡救其恶，故上下能相亲也。《诗》云：‘心乎爱矣，遐不谓矣，中心藏之，何日忘之。’”\n", "para_ids": [1277]}
{"uid": 125, "level": "h2", "h1": "《孝经》", "h2": "18 《丧亲章》", "h3": "18．1", "text": "子曰：“孝子之丧亲也，哭不偯，礼无容，言不文，服美不安，闻乐不乐，食旨不甘，此哀戚之情也。三日而食，教民无以死伤生，毁不灭性，此圣人之政也。丧不过三年，示民有终也。为之棺、椁、衣、衾而举之，陈其簠簋而哀慼之，擗踊哭泣，哀以送之，卜其宅兆而安措之，为之宗庙以鬼享之，春秋祭祀以时思之。生事爱敬，死事哀慼，生民之本尽矣，死生之义备矣，孝子之事亲终矣。”\n", "para_ids": [1278]}
{"uid": 126, "level": "h2", "h1": "《韩诗外传》", "h2": "卷第一", "h3": "1．1", "text": "曾子仕于莒，得粟三秉。方是之时，曾子重其禄而轻其身。亲没之后，齐迎以相，楚迎以令尹，晋迎以上卿。方是之时，曾子重其身而轻其禄。怀其宝而迷其国者，不可与语仁。窘其身而约其亲者，不可与语孝。任重道远者，不择地而息。家贫亲老者，不择官而仕。故君子桥褐趋时，当务为急。《传》云：不逢时而仕，任事而敦其虑，为之使而不入其谋，贫焉故也。《诗》曰：“夙夜在公，实命不同。”\n孔子南游适楚，至于阿谷之隧，有处子佩瑱而浣者。孔子曰：“彼妇人其可与言矣乎？”抽觞以授子贡，曰：“善为之辞，以观其语。”子贡曰：“吾北鄙之人也，将南之楚。逢天之暑，思心潭潭，愿乞一饮，以表我心。”妇人对曰：“阿谷之隧，隐曲之汜，其水载清载浊，流而趋海，欲饮则饮，何问妇人乎！”受子贡觞，迎流而挹之，奂然而弃之，促流而挹之，奂然而溢之，坐置之沙上。曰：“礼固不亲授。”子贡以告。孔子曰：“丘知之矣。”抽琴去其轸，以授子贡曰：“善为之辞，以观其语。”子贡曰：“向子之言，穆如清风，不悖我语，和畅我心。于此有琴而无轸，愿借子以调其音。”妇人对曰：“吾野鄙之人也，僻陋而无心，五音不知，安能调琴？”子贡以告。孔子曰：“丘知之矣。”抽絺绤五两以授子贡，曰：“善为之辞，以观其语。”子贡曰：“吾北鄙之人也，将南之楚。于此有絺绤五两，吾不敢以当子身，敢置之水浦。”妇人对曰：“客之行，差迟乖人，分其资财，弃之野鄙。吾年甚少，何敢受子？子不早去，今窃有狂夫守之者矣。”《诗》曰：“南有乔木，不可休思，汉有游女，不可求思。”此之谓也。\n哀公问孔子曰：“有智寿乎？”孔子曰：“然。人有三死而非命也者，自取之也。居处不理，饮食不节，佚劳过度者，病共杀之。居下而好干上，嗜慾无厌，求索不止者，刑共杀之。少以敌众，弱以侮强，忿不量力者，兵共杀之。故有三死而非命者，自取之也。”《诗》云：“人而无仪，不死何为？”\n王子比干杀身以成其忠，柳下惠杀身以成其信，伯夷叔齐杀身以成其廉。此三子者，皆天下之通士也。岂不爱其身哉？为夫义之不立，名之不显，则士耻之，故杀身以遂其行。由是观之，卑贱贫穷，非士之耻也。天下举忠而士不与焉，举信而士不与焉，举廉而士不与焉。三者存乎身，名传于后世，与日月并而不息，天不能杀，地不能生，当桀纣之世，不之能污也。然则非恶生而乐死也，恶富贵好贫贱也，由其道、遵其理、尊贵及己而仕也，不辞也。孔子曰：“富而可求也，虽执鞭之士，吾亦为之。”故阨穷而不悯，劳辱而不苟，然后能有致也。《诗》曰：“我心匪石，不可转也。我心匪席，不可卷也。”此之谓也。\n原宪居鲁，环堵之室，茨以蒿莱，蓬户甕牖，桷桑而无枢，上漏下湿，匡坐而絃歌。子贡乘肥马，衣轻裘，中绀而表素，轩不容巷而往见之。原宪楮冠黎杖而应门，正冠则缨绝，振襟则肘见，纳履则踵决。子贡曰：“嘻！先生何病也？”原宪仰而应之曰：“宪闻之，无财之谓贫，学而不能行之谓病。今宪贫也，非病也。若夫希世而行，比周而友，学以为人，教以为己，仁义之匿，车马之饰，衣裘之丽，宪不忍为之也。”子贡逡巡，面有惭色，不辞而去。原宪乃徐步曳杖，歌《商颂》而反，声沦于天地，如出金石。天子不得而臣也，诸侯不得而友也。故养身者忘家，养志者忘身。身且不爱，孰能忝之？《诗》曰：“我心匪石，不可转也。我心匪席，不可卷也。”\n荆伐陈，陈西门坏，因其降民使修之，孔子过而不式。子贡执辔而问曰：“礼过三人则下，二人则式。今陈之修门者众矣，夫子不为式，何也？”孔子曰：“国亡而弗知，不智也。知而不争，非忠也。亡而不死。非勇也。修门者虽众，不能行一于此，吾故弗式也。”《诗》曰：“忧心悄悄，愠于群小。”小人成群，何足礼哉？\n孔子曰：“君子有三忧。弗知，可无忧与？知而不学，可无忧与？学而不行，可无忧与？”《诗》曰：“未见君子，忧心惙惙。”\n鲁公甫文伯死，其母不哭也。季孙闻之曰：“公甫文伯之母，贞女也，子死不哭，必有方矣。”使人问焉。对曰：“昔是子也，吾使之事仲尼。仲尼去鲁，送之不出鲁郊，赠之不与家珍。病不见士之视者，死不见士之流泪者，死之日，宫女缞绖而从者十人。此不足于士而有馀于妇人也，吾是以不哭也。”《诗》曰：“乃如之人兮，德音无良。”\n仁道有四，磏为下。有圣仁者，有智仁者，有德仁者，有磏仁者。上知天能用其时，下知地能用其财，中知人能安乐之，是圣仁者也。上亦知天能用其时，下知地能用其财，中知人能使人肆之，是智仁也。宽而容众，百姓信之，道所以至，弗辱以时，是德仁者也。廉洁直方，疾乱不治，恶邪不匡，虽居乡里，若坐涂炭，命入朝廷，如赴汤火，非其民不使，非其食弗尝，疾乱世而轻死，弗顾弟兄，以法度之，比于不详，是磏仁者也。《传》曰：山锐则不高，水径则不深，仁磏则其德不厚，志与天地拟者其人不祥。是伯夷、叔齐、卞随、介子推、原宪、鲍焦、袁旌目、申徒狄之行也，其所受天命之度，适至是而亡，弗能改也，虽枯槁弗舍也。《诗》云：“亦已焉哉，天实为之，谓之何哉！”磏仁虽下，然圣人不废者，匡民隐括，有在是中者也。\n鲍焦衣弊肤见，挈畚持蔬，遇子贡于道。子贡曰：“吾子何以至于此也？”鲍焦曰：“天下之遗德教者众矣，吾何以不至于此也？吾闻之，世不己知而行之不已者，爽行也。上不己用而干之不止者，是毁廉也。行爽毁廉，然且弗舍，惑于利者也。”子贡曰：“吾闻之，非其世者，不生其利。污其君者，不履其土。今吾子污其君而履其土，非其世而持其蔬，《诗》曰：‘溥天之下，莫非王土。’此谁有之哉？”鲍焦曰：“于戏！吾闻贤者重进而轻退，廉者易愧而轻死。”于是乃弃其蔬而立槁于洛水之上。君子闻之曰：“廉夫刚哉！夫山锐则不高，水径则不深，行磏者其德不厚，志与天地拟者其为人不祥。鲍焦可谓不祥矣。其节度浅深，适至于是矣。”《诗》云：“亦已焉哉。天实为之，谓之何哉！”\n", "para_ids": [1279, 1280, 1281, 1282, 1283, 1284, 1285, 1286, 1287, 1288]}
{"uid": 127, "level": "h2", "h1": "《韩诗外传》", "h2": "卷第二", "h3": "2．5", "text": "闵子骞始见于夫子，有菜色，后有刍豢之色。子贡问曰：“子始有菜色，今有刍豢之色，何也？”闵子曰：“吾出蒹葭之中，入夫子之门。夫子内切瑳以孝，外为之陈王法，心窃乐之。出见羽盖龙旂，裘旃相随，心又乐之。二者相攻胸中而不能任，是以有菜色也。今被夫子之文濅深，又赖二三子切瑳而进之，内明于去就之义，出见羽盖龙旂，旃裘相随，视之如坛土矣，是以有刍豢之色。”《诗》曰：“如切如瑳，如琢如磨。”\n孔子曰：“口欲味，心欲佚，教之以仁。心欲安，身恶劳，教之以恭。好辩论而畏惧，教之以勇。目好色，耳好声，教之以义。”《易》曰：“艮其限，列其，厉薰心。”《诗》曰：“吁嗟女兮，无与士耽。”皆防邪禁佚，调和心志。\n高墙丰上激下，未必崩也。降雨兴，流潦至，则崩必先矣。草木根荄浅，未必撅也。飘风兴，暴雨坠，则撅必先矣。君子居是邦也，不崇仁义，尊贤臣，以理万物，未必亡也。一旦有非常之变，诸侯交争，人趋车驰，迫然祸至，乃始忧愁，干喉焦唇，仰天而叹，庶几乎望其安也，不亦晚乎？孔子曰：“不慎其前而悔其后，嗟乎！虽悔无及矣。”《诗》曰：“掇其泣矣，何嗟及矣！”\n曾子曰：“君子有三言，可贯而佩之。一曰无内踈而外亲，二曰身不善而怨他人，三曰患至而后呼天。”子贡曰：“何也？”曾子曰：“内踈而外亲，不亦反乎？身不善而怨他人，不亦远乎？患至而后呼天，不亦晚乎？”《诗》曰：“惙其泣矣，何嗟及矣！”\n《传》曰：孔子云：美哉颜无父之御也，马知后有舆而轻之，知上有人而爱之。马亲其正而爱其事，如使马能言，彼将必曰：“乐哉，今日之驺也！”至于颜沦，少衰矣。马知后有舆而轻之，知上有人而敬之。马亲其正而敬其事，如使马能言，彼将必曰：“驺来，其人之使我也！”至于颜夷而衰矣。马知后有舆而重之，知上有人而畏之。马亲其正而畏其事，如使马能言，彼将必曰：“驺来！驺来！女不驺，彼将杀女。”故御马有法矣，御民有道矣。法得则马和而欢，道得则民安而集。《诗》曰：“执辔如组，两骖如舞。”此之谓也。\n颜渊侍鲁定公于台，东野毕御马于台下。定公曰：“善哉！东野毕之御也。”颜渊曰：“善则善矣，虽然，其马将佚矣。”定公不说，以告左右曰：“吾闻之，君子不谮人。君子亦谮人乎？”颜渊退，俄而厩人以东野毕之马佚闻矣。定公揭席而起，曰：“趣驾召颜渊。”颜渊至，定公曰：“乡寡人曰：‘善哉东野毕之御也。’吾子曰：‘善则善矣，然其马将佚矣。’不识吾子以何知之？”颜渊曰：“臣以政知之。昔者舜工于使人，造父工于使马。舜不穷其民，造父不极其马。是以舜无佚民，造父无佚马。今东野毕之上车执辔，衘体正矣，周旋步骤，朝礼毕矣，历险致远，马力殚矣，然犹策之不已，所以知其佚也。”定公曰：“善，可少进？”颜渊曰：“兽穷则齧，鸟穷则啄，人穷则诈。自古及今，穷其下能不危者，未之有也。《诗》曰：‘执辔如组，两骖如舞。’善御之谓也。”定公曰：“寡人之过矣！”\n楚昭王有士曰石奢，其为人也，公而好直。王使为理。于是道有杀人者，石奢追之，则父也。还返于廷曰：“杀人者，臣之父也。以父成政，非孝也。不行君法，非忠也。弛罪废法，而伏其辜，臣之所守也。”遂伏斧锧，曰：“命在君。”君曰：“追而不及，庸有罪乎？子其治事矣。”石奢曰：“不然。不私其父，非孝也。不行君法，非忠也。以死罪生，不廉也。君欲赦之，上之惠也。臣不能失法，下之义也。”遂不去鈇锧，刎颈而死乎廷。君子闻之曰：“贞夫法哉，石先生乎！”孔子曰：“子为父隐，父为子隐，直在其中矣。”《诗》曰：“彼己之子，邦之司直。”石先生之谓也。\n《传》曰：孔子遭齐程本子于剡之间，倾盖而语终日，有间，顾子路曰：“由！束帛十匹以赠先生。”子路不对。有间，又顾曰：“束帛十匹以赠先生。”子路率尔而对曰：“昔者由也闻之于夫子，士不中道相见。女无媒而嫁者，君子不行也。”孔子曰：“夫《诗》不云乎：‘野有蔓草，零露漙兮。有美一人，清扬婉兮，邂逅相遇，适我愿兮。’且夫齐程本子，天下之贤士也，吾于是而不赠，终身不之见也。大德不踰闲，小德出入可也。”\n子贱治单父，弹鸣琴，身不下堂，而单父治。巫马期以星出，以星入，日夜不处，以身亲之，而单父亦治。巫马期问于子贱。子贱曰：“我之谓任人，子之谓任力。任人者佚，任力者劳。”人谓子贱则君子矣，佚四肢，全耳目，平心气，而百官理，任其数而已。巫马期则不然。乎然事惟，劳力教诏，虽治犹未至也。《诗》曰：“子有衣裳，弗曳弗娄。子有车马，弗驰弗驱。”\n子路曰：“士不能勤苦，不能轻死亡，不能恬贫穷，而曰我能行义，吾不信也。”昔者申包胥立于秦廷，七日七夜，哭不绝声，是以存楚。不能勤苦，焉得行此？比干且死，而谏愈忠。伯夷叔齐饿于首阳，而志益彰。不轻死亡，焉能行此？曾子褐衣缊绪，未尝完也。粝米之食，未尝饱也。义不合，则辞上卿。不恬贫穷，焉能行此？夫士欲立身行道，无顾难易，然后能行之。欲行义白名，无顾利害，然后能行之。《诗》曰：“彼己之子，硕大且笃。”良非笃修身行之君子其孰能与之哉？\n子路与巫马期薪于韫丘之下。陈之富人有处师氏者，脂车百乘，觞于韫丘之上。子路与巫马期曰：“使子无忘子之所知，亦无进子之所能，得此富，终身无复见夫子，子为之乎？”巫马期喟然仰天而叹，闟然投鎌于地，曰：“吾尝闻之夫子：‘勇士不忘丧其元，志士仁人不忘在沟壑。’子不知予与？试予与？意者其志与？”子路心惭，故负薪先归。孔子曰：“由来！何为偕出而先返也？”子路曰：“向也由与巫马期薪于韫丘之下，陈之富人有处师氏者，脂车百乘，觞于韫丘之上。由谓巫马期曰：‘使子无忘子之所知，亦无进子之所能，得此富，终身无复见夫子，子为之乎？’巫马期喟然仰天而叹，闟然投鎌于地，曰：‘吾尝闻夫子，勇士不忘丧其元，志士仁人不忘在沟壑。子不知予与？试予与？意者其志与？’由也心惭，故先负薪归。”孔子援琴而弹。《诗》曰：“肃肃鸨羽，集于苞栩。王事靡盬，不能蓺稷黍。父母何怙？悠悠苍天，曷其有所！”予道不行邪？使汝愿者。\n孔子曰：“士有五。有埶尊贵者，有家富厚者，有资勇悍者，有心智惠者，有貌美好者。有埶尊贵者，不以爱民行义理，而反以暴敖。家富厚者，不以振穷救不足，而反以侈靡无度。资勇悍者，不以卫上攻战，而反以侵陵私斗。心智惠者，不以端计数，而反以事奸饰诈。貌美好者，不以统朝涖民，而反以蛊女从欲。此五者，所谓士失其美质者也。”《诗》曰：“温其如玉，在其板屋，乱我心曲。”\n子夏读《诗》已毕。夫子问曰：“尔亦何大于《诗》矣。”子夏对曰：“《诗》之于事也，昭昭乎若日月之光明，燎燎乎如星辰之错行，上有尧舜之道，下有三王之义，弟子不敢忘也。虽居蓬户之中，弹琴以咏先王之风，有人亦乐之，无人亦乐之，亦可发愤忘食矣。《诗》曰：‘衡门之下，可以栖迟。泌之洋洋，可以乐饥。’”夫子造然变容曰：“嘻！吾子始可以言《诗》已矣。虽然，子以见其表，未见其里。”颜渊曰：“其表已见，其里又何有哉？”孔子曰：“闚其门，不入其中，安知其奥藏之所在乎？然藏又非难也。丘尝悉心尽志，已入其中，前有高岸，后有深谷，泠泠然如此，既立而已矣。”不能见其里，未谓精微者也。\n", "para_ids": [1289, 1290, 1291, 1292, 1293, 1294, 1295, 1296, 1297, 1298, 1299, 1300, 1301]}
{"uid": 128, "level": "h2", "h1": "《韩诗外传》", "h2": "卷第三", "h3": "3．6", "text": "魏文侯欲置相，召李克而问曰：“寡人欲置相，非翟黄则魏成子。愿卜之于先生。”李克避席而辞曰：“臣闻之：‘卑不谋尊，踈不间亲。’臣外居者也，不敢当命。”文侯曰：“先生临事勿让。”李克曰：“夫观士也，居则视其所亲，富则视其所与，达则视其所举，穷则视其所不为，贫则视其所不取。此五者足以观矣。”文侯曰：“请先生就舍，寡人之相定矣。”李克出遇翟黄，翟黄曰：“今日闻君召先生而卜相，果谁为之？”李克曰：“魏成子为之。”翟黄悖然作色曰：“吾何负于魏成子？西河之守，吾所进也。君以邺为忧，吾进西门豹。君欲伐中山，吾进乐羊。中山既拔，无守之者，吾进先生。君欲置太子傅，吾进赵苍。皆有成功就事。吾何负于魏成子？”克曰：“子之言克于子之君也，岂比周以求大官哉？君问置相非成则黄，二子何如？臣对曰：‘君不察故也。居则视其所亲，富则视其所与，达则视其所举，穷则视其所不为，贫则视其所不取。五者足以定矣，何待克哉！’是以知魏成子为相也。且子焉得与魏成子比？魏成子食禄日千锺，什一在内，以聘约天下之士。是以得卜子夏、田子方、段干木，此三人者，君皆师友之。子之所进者，君皆臣之，子焉得与魏成子比乎？”翟黄逡巡再拜曰：“鄙人固陋，失对于夫子。”《诗》曰：“明昭有周，式序在位。”\n楚庄王寝疾，卜之，曰：“河为祟。”大夫曰：“请用牲。”庄王曰：“止。古者圣王制，祭不过望。濉、漳、江、汉，楚之望也。寡人虽不德，河非所获罪也。”遂不祭。三日而疾有瘳。孔子闻之曰：“楚庄王之霸，其有方矣。制节守职，反身不贰，其霸不亦宜乎！”《诗》曰：“嗟嗟保介。”庄王之谓也。\n剑虽利，不厉不断。材虽美，不学不高。虽有旨酒嘉殽，不尝不知其旨。虽有善道，不学不达其功。是故学然后知不足，教然后知不究。不足，故自愧而勉。不究，故尽师而熟。由此观之，则教学相长也。子夏问《诗》，学一以知二。孔子曰：“起予者，商也。始可与言《诗》已矣！”孔子贤乎英杰而圣德备，弟子被光景而德彰。《诗》曰：“日就月将。”\n《传》曰：宋大水，鲁人吊之曰：“天降淫雨，害于粢盛，延及君地，以忧执政，使臣敬吊。”宋人应之曰：“寡人不仁，斋戒不修，使民不时。天加以灾，又遗君忧。拜命之辱。”孔子闻之，曰：“宋国其庶几矣！”弟子曰：“何谓也？”孔子曰：“昔桀纣不任其过，其亡也忽焉。成汤文王知任其过，其兴也勃焉。过而改之，是不过也。”宋人闻之，乃夙兴夜寐，吊死问疾，戮力宇内。三岁，年丰政平。乡使宋人不闻孔子之言，则年谷未丰，而国家未宁。《诗》曰：“佛时仔肩，示我显德行。”\n《传》曰：鲁有父子讼者，康子欲杀之。孔子曰：“未可杀也。夫民父子讼之为不义久矣，是则上失其道。上有道，是人亡矣。”讼者闻之，请无讼。康子曰：“治民以孝。杀一不义以僇不孝，不亦可乎？”孔子曰：“否。不教而听其狱，杀不辜也。三军大败，不可诛也。狱谳不治，不可刑也。上陈之教而先服之，则百姓从风矣。躬行不从，然后俟之以刑，则民知罪矣。夫一仞之墙，民不能踰，百仞之山，童子登游焉，凌迟故也。今其仁义之陵迟久矣，能谓民无踰乎？《诗》曰：‘俾民不迷。’昔之君子，道其百姓不使迷，是以威厉而不试，刑措而不用也。故形其仁义，谨其教道，使民目晣焉而见之，使民耳晣焉而闻之，使民心晣焉而知之，则道不迷而民志不惑矣。《诗》曰：‘示我显德行。’故道义不易，民不由也。礼乐不明，民不见也。《诗》曰：‘周道如砥，其直如矢’，言其易也。‘君子所履，小人所视’，言其明也。‘睠言顾之，潸焉出涕’，哀其不闻礼教而就刑诛也。夫散其本教而待之刑辟，犹决其牢而发以毒矢也，亦不哀乎！故曰未可杀也。昔者先王使民以礼，譬之如御也。刑者，鞭策也。今犹无辔衘而鞭策以御也。欲马之进，则策其后，欲马之退，则策其前，御者以劳而马亦多伤矣。今犹此也。上忧劳而民多罹刑。《诗》曰：‘人而无礼，胡不遄死？’为上无礼，则不免乎患。为下无礼，则不免乎刑。上下无礼，胡不遄死？”康子避席再拜曰：“仆虽不敏，请承此语矣。”孔子退朝，门人子路难曰：“父子讼，道邪？”孔子曰：“非也。”子路曰：“然则夫子胡为君子而免之也？”孔子曰：“不戒责成，害也。慢令致期，暴也。不教而诛，贼也。君子为政，避此三者。且《诗》曰：‘载色载笑，匪怒伊教。’”3．23当舜之时，有苗不服。其不服者，衡山在南，岐山在北，左洞庭之波，右彭泽之水，由此险也。以其不服，禹请伐之，而舜不许，曰：“吾喻教犹未竭也。”久喻教，而有苗民请服。天下闻之，皆薄禹之义，而美舜之德。《诗》曰：“载色载笑，匪怒伊教。”舜之谓也。问曰：然则禹之德不及舜乎？曰：非然也。禹之所以请伐者，欲彰舜之德也。故善则称君，过则称己，臣下之义也。假使禹为君，舜为臣，亦如此而已矣。夫禹可谓达乎为人臣之大体也。\n季孙子之治鲁也，众杀人而必当其罪，多罚人而必当其过。子贡曰：“暴哉治乎！”季孙闻之，曰：“吾杀人必当其罪，罚人必当其过，先生以为暴，何也？”子贡曰：“夫奚不若子产之治郑？一年而负罚之过省，二年而刑杀之罪亡，三年而库无拘人。故民归之如水就下，爱之如孝子敬父母。子产病将死，国人皆吁嗟曰：‘谁可使代子产死者乎？’及其不免死也，士大夫哭之于朝，商贾哭之于市，农夫哭之于野。哭子产者，皆如丧父母。今窃闻夫子疾之时，则国人喜，活则国人皆骇。以死相贺，以生相恐，非暴而何哉？赐闻之，讬法而治谓之暴，不戒致期谓之虐，不教而诛谓之贼，以身胜人谓之责。责者失身，贼者失臣，虐者失政，暴者失民。且赐闻居上位行此四者而不亡者，未之有也。”于是季孙稽首谢曰：“谨闻命矣。”《诗》曰：“载色载笑，匪怒伊教。”\n舜生于诸冯，迁于负夏，卒于鸣条，东夷之人也。文王生于岐周，卒于毕郢，西夷之人也。地之相去也，千有馀里，世之相后也，千有馀岁，然得志行乎中国，若合符节。孔子曰：“先圣后圣，其揆一也。”《诗》曰：“帝命不违，至于汤齐。”\n孔子观于周庙，有欹器焉。孔子问于守庙者曰：“此谓何器也？”对曰：“此盖为宥座之器。”孔子曰：“闻宥座之器，满则覆，虚则欹，中则正，有之乎？”对曰：“然。”孔子使子路取水试之，满则覆，中则正，虚则欹。孔子喟然而叹曰：“呜呼！恶有满而不覆者哉！”子路曰：“敢问持满有道乎？”孔子曰：“持满之道，抑而损之。”子路曰：“损之有道乎？”孔子曰：“德行宽裕者，守之以恭。土地广大者，守之以俭。禄位尊盛者，守之以卑。人众兵强者，守之以畏。聪明睿智者，守之以愚。博闻强记者，守之以浅。夫是之谓抑而损之。”《诗》曰：“汤降不迟，圣敬日跻。”\n《传》曰：子路盛服以见孔子，孔子曰：“由䟽䟽者何也？昔者江于汶，其始出也，不足以滥觞。及其至乎江之津也，不方舟，不避风，不可渡也。非其众川之多欤？今汝衣服其盛，颜色充满，天下有谁加汝哉？”子路趋出，改服而入，盖揖如也。孔子曰：“由志之。吾语汝。夫慎于言者不譁，慎于行者不伐。色知而有长者小人也。故君子知之为知之，不知为不知，言之要也。能之为能之，不能为不能，行之要也。言要则知，行要则仁。既知且仁，又何加哉？《诗》曰：‘汤降不迟，圣敬日跻。’”3．33君子行不贵苟难，说不贵苟察，名不贵苟传，惟其当之为贵。夫负石而赴河，行之难为者也，而申徒狄能之。君子不贵者，非礼义之中也。山渊平，天地比，齐秦袭，入乎耳，出乎口，钩有须，卵有毛，此说之难持者也，而邓析、惠施能之。君子不贵者，非礼义之中也。盗跖吟口，名声若日月，与舜禹俱传而不息。君子不贵者，非礼义之中也。故君子行不贵苟难，说不贵苟察，名不贵苟传，维其当之为贵。《诗》曰：“不竞不絿，不刚不柔。”\n伯夷叔齐目不视恶色，耳不听恶声。非其君不事，非其民不使。横政之所出，横民之所止，弗忍居也。思与乡人居，若以朝衣朝冠，坐于涂炭也。故闻伯夷之风者，贪夫廉，懦夫有立志。至柳下惠则不然。不羞污君，不辞小官。进不隐贤，必由其道。阨穷而不悯，遗佚而不怨。与乡人居，愉愉然不忍去也。虽袒裼裸裎于我侧，彼安能浼我哉？故闻柳下惠之风，鄙夫宽，薄夫厚。至乎孔子去鲁，迟迟乎其行也，可以去而去，可以止而止，去父母国之道也。伯夷，圣人之清者也。柳下惠，圣人之和者也。孔子，圣人之中者也。《诗》曰：“不竞不絿，不刚不柔。”中庸和通之谓也。\n", "para_ids": [1302, 1303, 1304, 1305, 1306, 1307, 1308, 1309, 1310, 1311]}
{"uid": 129, "level": "h2", "h1": "《韩诗外传》", "h2": "卷第四", "h3": "4．4", "text": "哀公问取人。孔子曰：“无取健，无取佞，无取口谗。健，骄也。佞，谄也。谗，诞也。故弓调，然后求劲焉。马服，然后求良焉。士信悫，而后求知焉。士不信焉又多知，譬之豺狼，其难以身近也。”《周书》曰为虎傅翼也，不亦殆乎？《诗》曰：“匪其止共，惟王之邛。”言其不恭其职事，而病其主也。\n晏子聘鲁，上堂则趋，授玉则跪。子贡怪之，问孔子曰：“晏子知礼乎？今者晏子来聘鲁，上堂则趋，授玉则跪。何也？”孔子曰：“其有方矣。待其见我，我将问焉。”俄而晏子至，孔子问之。晏子对曰：“夫上堂之礼，君行一，臣行二。今君行疾，臣敢不趋乎？今君之授币也卑，臣敢不跪乎？”孔子曰：“善！礼中又有礼。赐寡使也，何足以识礼也！”《诗》曰：“礼仪卒度，笑语卒获。”晏子之谓也。\n夫当世之愚，饰邪说，文奸言，以乱天下，欺惑众愚，使混然不知是非治乱之所存者，则是范睢、魏牟、田文、庄周、慎到、田骈、墨翟、宋钘、邓析、惠施之徒也。此十子者，皆顺非而泽，闻见杂博，然而不师上古，不法先王，按往旧造说，务自为工，道无所遇，而人相从，故曰十子者之工说，说皆不足合大道，美风俗，治纲纪。然而其持之各有故，言之皆有理，足以欺惑众愚，交乱朴鄙，则是十子之罪也。若夫总方略，一统类，齐言行，群天下之英杰而告之以大道，教之以至顺，隩要之间，衽席之上，简然圣王之文具焉，沛然平世之俗趋焉，工说者不能入也，十子者不能亲也。无置锥之地，而王公不能与之争名，则是圣人之未得志者也，仲尼是也。舜禹是也。仁人将何务哉？上法舜禹之制，下则仲尼之义，以务息十子之说。如是者，仁人之事毕矣，天下之害除矣，圣人之迹著矣。《诗》曰：“雨雪瀌瀌，见晛曰消。”\n孔子见客。客去，颜渊曰：“客仁也？”孔子曰：“恨兮其心，颡兮其口，仁则吾不知也。言之所聚也。”颜渊蹴然变色，曰：“良玉度尺，虽有十仞之土，不能掩其光。良珠度寸，虽有百仞之水，不能掩其莹。夫形、体也，色、心也，闵闵乎其薄也。苟有温良在中，则眉睫著之矣。疵瑕在中，则眉睫不能匿之。”《诗》曰：“鼓钟于宫，声闻于外。”\n", "para_ids": [1312, 1313, 1314, 1315]}
{"uid": 130, "level": "h2", "h1": "《韩诗外传》", "h2": "卷第五", "h3": "5．1", "text": "子夏问曰：“《关雎》何以为《国风》始也？”孔子曰：“《关雎》至矣乎！夫《关雎》之人，仰则天，俯则地，幽幽冥冥，德之所藏，纷纷沸沸，道之所行，如神龙变化，斐斐文章。大哉《关雎》之道也，万物之所系，群生之所悬命也，河洛出《书》《图》，麟凤翔乎郊。不由《关雎》之道，则《关雎》之事将奚由至矣哉？夫六经之策，皆归论汲汲，盖取之乎《关雎》。《关雎》之事大矣哉！冯冯翊翊，自东自西，自南自北，无思不服。子其勉强之，思服之。天地之间，生民之属，王道之原，不外此矣。”子夏喟然叹曰：“大哉《关雎》，乃天地之基也。”《诗》曰：“锺鼓乐之。”\n孔子抱圣人之心，彷徨乎道德之域，逍遥乎无形之乡，倚天理，观人情，明终始，知得失。故兴仁义，厌势利，以持养之。于时周室微，王道绝，诸侯力政，强劫弱，众暴寡，百姓靡安，莫之纪纲，礼仪废坏，人伦不理。于是孔子自东自西，自南自北，匍匐救之。\n孔子学鼓琴于师襄子而不进，师襄子曰：“夫子可以进矣。”孔子曰：“丘已得其曲矣，未得其数也。”有间，曰：“夫子可以进矣。”曰：“丘已得其数矣，未得其意也。”有间，复曰：“夫子可以进矣。”曰：“丘已得其人矣，未得其类也。”有间，曰：“邈然远望，洋洋乎，翼翼乎，必作此乐也。默然思，戚然而怅，以王天下，以朝诸侯者，其惟文王乎。”师襄子避席再拜曰：“善！师以为文王之操也。”故孔子持文王之声，知文王之为人。师襄子曰：“敢问何以知其文王之操也？”孔子曰：“然。夫仁者好伟，和者好粉，智者好弹，有殷勤之意者好丽。丘是以知文王之操也。”《传》曰：闻其末而达其本者，圣也。\n天设其高，而日月成明。地设其厚，而山陵成名。上设其道，而百事得序。自周衰坏以来，王道废而不起，礼义绝而不继。秦之时，非礼义，弃《诗》《书》，略古昔，大灭圣道，专为苟妄，以贪利为俗，以较猎为化，而天下大乱。于是兵作而火起，暴露居外，而民以侵渔遏夺相攘为服习，离圣王光烈之日久远，未尝见仁义之道，被礼乐之风。是以嚚顽无礼，而肃敬日益，凌迟以威武相摄，妄为佞人，不避祸患，此其所以难治也。人有六情，目欲视好色，耳欲听宫商，鼻欲嗅芬香，口欲嗜甘旨，其身体四肢欲安而不作，衣欲被文绣而轻暖。此六者，民之六情也。失之则乱，从之则穆。故圣王之教其民也，必因其情而节之以礼，必从其欲而制之以义。义简而备，礼易而法，去情不远，故民之从命也速。孔子知道之易行，曰：“《诗》云：‘牖民孔易。’非虚辞也。”\n孔子曰：夫谈说之术，齐庄以立之，端诚以处之，坚强以持之，辟称以喻之，分以明之，欢忻芬芳以送之，宝之珍之，贵之神之，如是则说恒无不行矣。夫是之谓能贵其所贵。若夫无类之说，不形之行，不赞之辞，君子慎之。《诗》曰：“无易由言，无曰苟矣。”\n哀公问于子夏曰：“必学然后可以安国保民乎？”子夏曰：“不学而能安国保民者，未之有也。”哀公曰：“然则五帝有师乎？”子夏曰：“臣闻黄帝学乎大坟，颛顼学乎禄图，帝喾学乎赤松子，尧学乎务成子附，舜学乎尹寿，禹学乎西王国，汤学乎贷乎相，文王学乎锡畴子斯，武王学乎太公，周公学乎虢叔，仲尼学乎老聃。此十一圣人，未遭此师，则功业不能著乎天下，名号不能传乎后世者也。”《诗》曰：“不愆不忘，率由旧章。”\n孔子侍坐于季孙，季孙之宰通曰：“君使人假马，其与之乎？”孔子曰：“吾闻君取于臣谓之取，不曰假。”季孙悟，告宰通，曰：“今以往，君有取谓之取，无曰假。”孔子正假马之言，而君臣之义定矣。《论语》曰：“必也正名乎。”《诗》曰：“君子无易由言。”\n", "para_ids": [1316, 1317, 1318, 1319, 1320, 1321, 1322]}
{"uid": 131, "level": "h2", "h1": "《韩诗外传》", "h2": "卷第六", "h3": "6．4", "text": "子路治蒲三年，孔子过之，入境而善之，曰：“善哉！由也！恭敬以信矣。”入邑，曰：“善哉！由也！忠信以宽矣。”至庭，曰：“善哉！由也！明察以断矣。”子贡执辔而问曰：“夫子未见由之政，而三称善，可得闻乎？”孔子曰：“吾见其政矣。入其境，田畴尽易，草莱甚辟。此恭敬以信，故其民尽力。入其邑，墉屋甚尊，树木甚茂。此忠信以宽，其民不偷。其庭，甚闲，此明察以断，故民不扰也。”《诗》曰：“夙兴夜寐，洒扫庭内。”\n孔子曰：“可与言终日而不倦者，其惟学乎。其身体不足观也，勇力不足惮也，族姓不足称也，宗祖不足道也，而可以闻于四方而昭于诸侯者，其惟学乎。”《诗》曰：“不愆不忘，率由旧章。”夫学之谓也。\n卫灵公昼寝而起，志气益衰，使人驰召勇士公孙悁，道遭行人卜商。卜商曰：“何驱之疾也？”对曰：“公昼寝而起，使我召勇士公孙悁。”子夏曰：“微悁，而勇若悁者可乎？”御者曰：“可。”子夏曰：“载我而反。”至，君曰：“使子召勇士，何为召儒？”使者曰：“行人曰：‘微悁，而勇若悁者可乎？’臣曰：‘可。’即载与来。”君曰：“诺，延先生上。趣召公孙悁。”至，入门杖剑疾呼，曰：“商下！我存若头。”子夏顾咄之，曰：“咄！内剑。吾将与若言勇。”于是君令内剑而上。子夏曰：“来！吾尝与子从君而西见赵简子，简子披发杖矛而见我君。我从十三行之后，趋而进曰：‘诸侯相见，不宜不朝服。不朝服，行人卜商将以颈血溅君之服矣。’使反朝服而见吾君，子耶我耶？”悁曰：“子也。”子夏曰：“子之勇不若我一矣。又与子从君而东至阿，遭齐君重鞇而坐。吾君单鞇而坐。我从十三行之后，趋而进曰：‘礼，诸侯相见，不宜相临以庶。’揄其一鞇而去之者，子耶我耶？”悁曰：“子也。”子夏曰：“子之勇不若我二矣。又与子从君于囿中，于是两寇肩逐我君，拔矛下格而还，子耶我耶？”悁曰：“子也。”子夏曰：“子之勇不若我三矣。所贵为士者，上摄万乘，下不敢敖乎匹夫，外立节矜而敌不侵扰，内禁残害而君不危殆，是士之所长，君子之所致贵也。若夫以长掩短，以众暴寡，凌轹无罪之民，而成威于闾巷之间者，是士之甚毒而君子之所致恶也，众之所诛锄也。《诗》曰：‘人而无仪，不死何为！’夫何以论勇于人主之前哉！”于是灵公避席抑手曰：“寡人虽不敏，请从先生之勇。”《诗》曰：“不侮矜寡，不畏强御。”卜先生也。\n孔子行，简子将杀阳虎，孔子似之，带甲以围孔子舍。子路愠怒，奋戟将下。孔子止之曰：“由！何仁义之寡裕也。夫《诗》《书》之不习，礼乐之不讲，是丘之罪也。若吾非阳虎而以我为阳虎，则非丘之罪也。命也！我歌子和若。”子路歌，孔子和之，三终而围罢。《诗》曰：“来游来歌。”以陈盛德之和而无为也。\n勇士一呼而三军皆避，士之诚也。昔者楚熊渠子夜行，见寝石以为伏虎，弯弓而射之，没金饮羽，下视，知其为石，石为之开，而况人乎？夫倡而不和，动而不偾，中心必有不全者矣。夫不降席而匡天下者，求之己也。孔子曰：“其身正，不令而行，其身不正，虽令不从。”先王之所以拱揖指麾而四海来宾者，诚德之至也，色以形于外也。《诗》曰：“王猷允塞，徐方既来。”\n", "para_ids": [1323, 1324, 1325, 1326, 1327]}
{"uid": 132, "level": "h2", "h1": "《韩诗外传》", "h2": "卷第七", "h3": "7．4", "text": "孔子曰：“昔者周公事文王，行无专制，事无由己，身若不胜衣，言若不出口，有奉持于前，洞洞焉若将失之，可谓能子矣。武王崩，成王幼，周公承文武之业，履天子之位，听天子之政，征夷狄之乱，诛管蔡之罪，抱成王而朝诸侯，诛赏制断，无所顾问，威动天地，振恐海内，可谓能武矣。成王壮，周公致政，北面而臣事之，请然后行，无伐矜之色，可谓能臣矣。故一人之身，能三变者，所以应时也。”《诗》曰：“左之左之，君子宜之，右之右之，君子有之。”\n孔子困于陈蔡之间，即三经之席，七日不食，藜羹不糁，弟子有饥色，读《书》习礼乐不休。子路进谏曰：“为善者，天报之以福。为不善者，天报之以贼。今夫子积德累仁，为善久矣。意者尚有遗行乎，奚居之隐也？”孔子曰：“由来！汝小人也，未讲于论也。居，吾语汝。子以知者为无罪乎，则王子比干何为刳心而死？子以义者为听乎，则伍子胥何为抉目而悬于吴东门？子以廉者为用乎，则伯夷叔齐何为饿于首阳之山？子以忠者为用乎，则鲍叔何为而不用？叶公子高终身不仕，鲍焦抱木而泣，子推登山而燔？故君子博学深谋，不遇时者众矣。岂独丘哉？贤不肖者材也。遇不遇者时也。今无有时，贤安所用哉？故虞舜耕于历山之阳，立为天子，则其遇尧也。傅说负土而版筑，以为大夫，其遇武丁也。伊尹故有莘氏僮也，负鼎操俎调五味，而立为相，其遇汤也。吕望行年五十，卖食于棘津，行年七十，屠于朝歌，九十乃为天子师，则其遇文王也。管夷吾束缚，自槛车中，以为仲父，则其遇齐桓公也，百里奚自卖五羊之皮，为秦伯牧牛，举为大夫，则其遇秦缪公也。虞丘名闻于天下，以为令尹，让于孙叔敖，则其遇楚庄王也。伍子胥前功多，后戮死，非其知有盛衰也，前遇阖闾，后遇夫差也。夫骥罢盐车，此非无形容也，莫知之也。使骥不得伯乐，安得千里之足？造父亦无千里之手矣。夫兰生于茂林之中，深山之间，人莫见之故不芬。夫学者非为通也。为穷而不困，忧而志不衰，先知祸福之始，而心无惑焉。故圣人隐居深念，独闻独见。夫舜亦贤圣矣，南面而治天下，惟其遇尧也。使舜居桀纣之世，能自免于刑戮之中，则为善矣，亦何位之有？桀杀关龙逄，纣杀王子比干，当此之时，岂关龙逄无知，而王子比干不慧乎哉？此皆不遇时也。故君子务学，修身端行而须其时者也。子无惑焉。”《诗》曰：“鹤鸣于九皋，声闻于天。”\n曾子曰：“往而不可还者亲也。至而不可加者年也。是故孝子欲养，而亲不待也。木欲直，而时不待也。是故椎牛而祭墓，不如鸡豚逮存亲也。故吾尝仕齐为吏，禄不过钟釜，尚犹欣欣而喜者，非以为多也，乐其逮亲也。既没之后，吾尝南游于楚，得尊官焉，堂高九仞，榱题三围，转毂百乘，犹北乡而泣涕者，非为贱也，悲不逮吾亲也。”故家贫亲老不择官而仕。若夫信其志，约其亲者，非孝也。《诗》曰：“有母之尸雍。”\n孔子曰：“明王有三惧。一曰处尊位而恐不闻其过，二曰得志而恐骄，三曰闻天下之至道而恐不能行。昔者越王勾践与吴战，大败之，兼有南夷。当是之时，君南面而立，近臣三，远臣五，令诸大夫曰：‘闻过而不以告我者为上戮。’此处尊位而恐不闻其过者也。昔者晋文公与楚战，大胜之，烧其草，火三日不息。文公退而有忧色。侍者曰：‘君大胜楚而有忧色，何也？’文公曰：‘吾闻能以战胜而安者其惟圣人乎！若夫诈胜之徒，未尝不危，吾是以忧也。’此得志而恐骄也。昔者齐桓公得管仲隰朋，南面而立。桓公曰：‘吾得二子也，吾目加明，吾耳加聪。不敢独擅，进之先祖。’此闻至道而恐不能行者也。由桓公、晋文、越王勾践观之，三惧者，明君之务也。”《诗》曰：“温温恭人，如集于木。惴惴小心，如临于谷。战战兢兢，如履薄冰。”此言大王居人上也。\n孔子闲居，子贡侍坐，请问为人下之道奈何。孔子曰：“善哉！尔之问也。为人下，其犹土乎。”子贡未达。孔子曰：“夫土者，掘之得甘泉焉，树之得五谷焉，草木植焉，鸟兽鱼鳖遂焉。生则立焉，死则入焉，多功不言，赏世不绝。故曰：能为人下者，其惟土乎？”子贡曰：“赐虽不敏，请事斯语。”《诗》曰：“式礼莫愆。”\n子贡问大臣。子曰：“齐有鲍叔，郑有子皮。”子贡曰：“否。齐有管仲，郑有东里子产。”孔子曰：“产荐也。”子贡曰：“然则荐贤贤于贤。”曰：“知贤，智也。推贤，仁也。引贤，义也。有此三者，又何加焉？”\n孔子游于景山之上，子路、子贡、颜渊从。孔子曰：“君子登高必赋。小子愿者，何言其愿。丘将启汝。”子路曰：“由愿奋长戟，荡三军，乳虎在后，仇敌在前，蠡跃蛟奋，进救两国之患。”孔子曰：“勇士哉！”子贡曰：“两国构难，壮士列阵，尘埃涨天，赐不持一尺之兵，一斗之粮，解两国之难。用赐者存，不用赐者亡。”孔子曰：“辩士哉！”颜回不愿。孔子曰：“回何不愿？”颜渊曰：“二子已愿，故不敢愿。”孔子曰：“不同，意各有事焉。回其愿，丘将启汝。”颜渊曰：“愿得小国而相之。主以道制，臣以德化，君臣同心，外内相应。列国诸侯，莫不从义向风，壮者趋而进，老者扶而至。教行乎百姓，德施乎四蛮，莫不释兵，辐辏乎四门。天下咸获永宁，蝖飞蠕动，各乐其性。进贤使能，各任其事。于是君绥于上，臣和于下，垂拱无为，动作中道，从容得礼。言仁义者赏，言战斗者死。则由何进而救？赐何难之解？”孔子曰：“圣士哉！大人出，小子匿。圣者起，贤者伏。回与执政，则由赐焉施其能哉！”《诗》曰：“雨雪瀌瀌，见晛曰消。”\n昔者孔子鼓瑟，曾子子贡侧门而听。曲终，曾子曰：“嗟乎！夫子瑟声殆有贪狼之志，邪僻之行，何其不仁趋利之甚？”子贡以为然，不对而入。夫子望见子贡有谏过之色，应难之状，释瑟而待之。子贡以曾子之言告。子曰：“嗟乎！夫参，天下贤人也，其习知音矣。乡者丘鼓瑟，有鼠出游，狸见于屋，循梁微行，造焉而避，厌目曲脊，求而不得。丘以瑟淫其音。参以丘为贪狼邪僻，不亦宜乎！”《诗》曰：“鼓钟于宫，声闻于外。”\n", "para_ids": [1328, 1329, 1330, 1331, 1332, 1333, 1334, 1335]}
{"uid": 133, "level": "h2", "h1": "《韩诗外传》", "h2": "卷第八", "h3": "8．1", "text": "越王勾践使廉稽献民于荆王。荆王使者曰：“越，夷狄之国也。臣请欺其使者。”荆王曰：“越王，贤人也，其使者亦贤，子其慎之。”使者出见廉稽，曰：“冠则得以俗见。不冠不得见。”廉稽曰：“夫越亦周室之列封也，不得处于大国，而处江海之陂，与魭鳣鱼鳖为伍，文身翦发而后处焉。今来至上国，必曰冠得俗见，不冠不得见，如此，则上国使适越，亦将劓墨文身翦发而后得以俗见，可乎？”荆王闻之，披衣出谢。孔子曰：“使于四方，不辱君命，可谓士矣。”\n子贱治单父，其民附。孔子曰：“告丘之所以治之者。”对曰：“不齐时发仓廪，振困穷，补不足。”孔子曰：“是小人附耳，未也。”对曰：“赏有能，招贤才，退不肖。”孔子曰：“是士附耳，未也。”对曰：“所父事者三人，可以教孝矣。所兄事者五人，所友者十有二人，所师者一人。”孔子曰：“所父事者三人，所兄事者五人，足以教弟矣。所友者十有二人，足以祛壅蔽矣。所师者一人，足以虑无失策，举无败功矣。惜乎不齐之所治者小也；为之大功，乃与尧舜参矣。”《诗》曰：“恺悌君子，民之父母。”子贱其似之矣。\n《传》曰：予小子使尔继邵公之后。受命者必以其祖命之。孔子为鲁司寇，命之曰：“宋公之子弗甫有孙，鲁孔丘，命尔为司寇。”孔子曰：“弗甫敦及厥辟将不堪。”公曰：“不妄。”《传》曰：诸侯之有德，天子锡之。一锡车马，再锡衣服，三锡虎贲，四锡乐器，五锡纳陛，六锡朱户，七锡弓矢，八锡鈇钺，九锡秬鬯。《诗》曰：“厘尔圭瓒，秬鬯一卣。”\n齐景公谓子贡曰：“先生何师？”对曰：“鲁仲尼。”曰：“仲尼贤乎？”曰：“圣人也，岂直贤哉！”景公嘻然而笑曰：“其圣何如？”子贡曰：“不知也。”景公悖然作色。曰：“始言圣人，今言不知，何也？”子贡曰：“臣终身戴天，不知天之高也。终身践地，不知地之厚也。若臣之事仲尼，譬犹渴操壶杓，就江海而饮之，腹满而去，又安知江海之深乎？”景公曰：“先生之誉，得无太甚乎？”子贡曰：“臣赐何敢甚言，尚虑不及耳。臣誉仲尼，譬犹两手捧土而附泰山，其无益亦明矣。使臣不誉仲尼，譬犹两手杷泰山，无损亦明矣。”景公曰：“善！岂其然？善！岂其然？”《诗》曰：“绵绵翼翼，不测不克。”\n梁山崩，晋君召大夫伯宗。道逢辇者，以其辇服其道。伯宗使其右下，欲鞭之。辇者曰：“君趋道岂不远矣，不知事而行可乎？”伯宗喜，问其居。曰：“绛人也。”伯宗曰：“子亦有闻乎？”曰：“梁山崩，壅河，顾三日不流，是以召子。”伯宗曰：“如之何？”曰：“天有山，天崩之。天有河，天壅之。伯宗将如之何？”伯宗私问之。曰：“君其率群臣素服而哭之，既而祠焉，河斯流矣。”伯宗问其姓名，弗告。伯宗到，君问伯宗。以其言对。于是君素服率群臣而哭之，既而祠焉，河斯流矣。君问伯宗何以知之，伯宗不言受辇者，诈以自知。孔子闻之曰：“伯宗其无后乎！攘人之善。”《诗》曰：“天降丧乱，灭我立王。”又曰：“畏天之威，于时保之。”\n晋平公使范昭观齐国之政。景公锡之宴。晏子在前。范昭趋曰：“愿君之倅樽以为寿。”景公顾左右曰：“酌寡人樽献之客。”晏子对曰：“彻去樽。”范昭不说，起舞。顾太师曰：“子为我奏成周之乐，愿舞。”太师对曰：“盲臣不习。”范昭起出门。景公谓晏子曰：“夫晋，天下大国也，使范昭来观齐国之政，今子怒大国之使者，将奈何？”晏子曰：“范昭之为人也，非陋而不知礼也，是欲试吾君，婴故不从。”于是景公召太师而问之曰：“范昭使子奏成周之乐，何故不调？”对如晏子。于是范昭归报平公曰：“齐未可并也。吾试其君，晏子知之。吾犯其乐，太师知之。”孔子闻之曰：“善乎晏子，不出俎豆之间，折冲千里。”《诗》曰：“实右序有周，薄言震之，莫不震叠。”\n孔子燕居，子贡摄齐而前曰：“弟子事夫子有年矣，才竭而智罢，振于学问，不能复进。请一休焉。”孔子曰：“赐也欲焉休乎？”曰：“赐欲休于事君。”孔子曰：“《诗》云：‘夙夜匪懈，以事一人。’为之若此其不易也，若之何其休也！”曰：“赐休于事父。”孔子曰：“《诗》云：‘孝子不匮，永锡尔类。’为之若此其不易也，如之何其休也！”曰：“赐欲休于事兄弟。”孔子曰：“《诗》云：‘妻子好合，如鼓瑟琴。兄弟既翕，和乐且耽。’为之若此其不易也，如之何其休也！”曰：“赐欲休于耕田。”孔子曰：“《诗》云：‘昼尔于茅，宵尔索绹，亟其乘屋，其始播百谷。’为之若此其不易也，若之何其休也！”子贡曰：“君子亦有休乎？”孔子曰：“‘阖棺兮乃止播耳，不知其时之易迁兮。’此之谓君子所休也。故学而不已，阖棺乃止。”《诗》曰：“日就月将。”言学者也。\n鲁哀公问冉有曰：“凡人之质而已，将必学而后为君子乎？”冉有对曰：“臣闻之，虽有良玉，不刻镂则不成器，虽有美质，不学则不成君子。”曰：“何以知其然也？”“夫子路，卞之野人也。子贡，卫之贾人也。皆学问于孔子，遂为天下显士。诸侯闻之，莫不尊敬。卿大夫闻之，莫不亲爱。学之故也。昔吴楚燕代，谋为一举而欲伐秦。祧贾，监门之子也，为秦往使之，遂绝其谋，止其兵。及其反国，秦王大悦，立为上卿。夫百里奚，齐之乞者也，逐于齐西，无以进，自卖五羊皮，为一轭车。见秦缪公，立为相，遂霸西戎。太公望少为人壻，老而见去，屠牛朝歌，赁于棘津，钓于磻溪，文王举而用之，封于齐。管仲亲射桓公，遂除报雠之心，立以为相，存亡继绝，九合诸侯，一匡天下。此四子者，皆尝卑贱穷辱矣，然其名声驰于后世，岂非学问之所致乎？由此观之，士必学问，然后成君子。《诗》曰：‘日就月将。’”于是哀公嘻然而笑曰：“寡人虽不敏，请奉先生之教矣。”\n曾子有过，曾晳引杖击之。仆地，有间乃苏，起曰：“先生得无病乎？”鲁人贤曾子，以告夫子。夫子告门人：“参来。”“汝不闻昔者舜为人子乎？小箠则待笞，大杖则逃。索而使之，未尝不在侧，索而杀之，未尝可得。今汝委身以待暴怒，拱立不去，汝非王者之民耶？杀天子之民，其罪何如？”《诗》曰：“优哉柔哉，亦是戾矣。”又曰：“载色载笑，匪怒伊教。”\n孔子曰：“《易》先《同人》后《大有》，承之以《谦》，不亦可乎？”故天道亏盈而益谦，地道变盈而流谦，鬼神害盈而福谦，人道恶盈而好谦。谦者，抑事而损者也。持盈之道，抑而损之，此谦德之于行也。顺之者吉，逆之者凶。五帝既没，三王既衰，能行谦德者，其惟周公乎。文王之子，武王之弟，成王之叔父，假天子之尊位七年，所执贽而师见者十人，所还质而友见者十三人，穷巷白屋之士所先见者四十九人，时进善者百人，宫朝者千人，谏臣五人，辅臣五人，拂臣六人，载干戈以至于封侯，而同姓之士百人。孔子曰：“犹以周公为天下赏，则以同族为众，而异族为寡也。”故德行宽容而守之以恭者荣，土地广大而守之以俭者安，位尊禄重而守之以卑者贵，人众兵强而守之以畏者胜，聪明睿智而守之以愚者哲，博闻强记而守之以浅者不溢。此六者皆谦德也。《易》曰：“谦亨君子有终吉。”能以此终吉者，君子之道也。贵为天子，富有四海，而德不谦，以亡其身者，桀纣是也，而况众庶乎？夫《易》有一道焉，大足以治天下，中足以安家国，近足以守其身者，其惟谦德乎。《诗》曰：“汤降不迟，圣敬日跻。”\n", "para_ids": [1336, 1337, 1338, 1339, 1340, 1341, 1342, 1343, 1344, 1345]}
{"uid": 134, "level": "h2", "h1": "《韩诗外传》", "h2": "卷第九", "h3": "9．3", "text": "孔子行，闻哭声甚悲。孔子曰：“驱之驱之！前有贤者。”至则皋鱼也，被褐拥鎌，哭于道傍。孔子辟车而下与之言，曰：“子非有丧也，何哭之悲也？”皋鱼曰：“吾失之三矣。少而学，游诸侯，以后吾亲，失之一也。高尚吾志，间吾事，不事庸君，失之二也。与友厚而小绝之，失之三矣。树欲静而风不止，子欲养而亲不待也，往而不可追者年也，去而不可得再见者亲也。吾请从此辞矣。”立槁而死。孔子曰：“弟子诫之，足以识矣。”于是门人辞归而养亲者十有三人。\n子路曰：“有人于斯，夙兴夜寐，手足胼胝而面目黧黑，树艺五谷以事其亲，而无孝子之名者，何也？”孔子曰：“吾意者身未敬邪？色不顺邪？辞不逊邪？古之人有言曰：‘衣欤食欤，曾不尔即。’子劳以事其亲，无此三者之阙，何为无孝之名？意者所友非仁人邪？坐，吾语汝。虽有国士之力，不能自举其身。非无力也，势不便也。是以君子入则笃孝，出则友贤，何为其无孝子之名乎？”《诗》曰：“父母孔迩。”\n子路曰：“人善我，我亦善之。人不善我，我不善之。”子贡曰：“人善我，我亦善之。人不善我，我则引之进退而已耳。”颜回曰：“人善我，我亦善之。人不善我，我亦善之。”三子所持各异，问于夫子。夫子曰：“由之所持，蛮貊之言也。赐之所言，朋友之言也。回之所言，亲属之言也。”《诗》曰：“人之无良，我以为兄。”\n《传》曰：堂衣若扣孔子之门曰：“丘在乎？丘在乎？”子贡应之曰：“君子尊贤而容众，嘉善而矜不能，亲内及外，己所不欲，勿施于人。子何言吾师之名焉？”堂衣若曰：“子何年少言之绞！”子贡曰：“大车不绞则不成其任，琴瑟不绞则不成其音。子之言绞，是以绞之也。”堂衣若曰：“吾始以鸿之力，今徒翼耳。”子贡曰：“非鸿之力，安能举其翼？”《诗》曰：“如切如磋，如琢如磨。”\n孔子出游少源之野，有妇人中泽而哭，其音甚哀。孔子使弟子问焉，曰：“夫人何哭之哀？”妇人曰：“乡者，刈蓍薪亡吾蓍簪，吾是以哀也。”弟子曰：“刈蓍薪而亡蓍簪，有何悲焉？”妇人曰：“非伤亡簪也，盖不忘故也。”\n孔子与子贡、子路、颜渊、游于戎山之上。孔子喟然叹曰：“二三子者各言尔志，予将览焉。由、尔何如？”对曰：“愿得白羽如月，赤羽如朱，击钟鼓者，上闻于天，下槊于地，使将而攻之，惟由为能耳。”孔子曰：“勇士哉！赐、尔何如？”对曰：“愿得素衣缟冠，使于两国之间，不持尺寸之兵，升斗之粮，使两国相亲如弟兄。”孔子曰：“辩士哉！回、尔何如？”对曰：“鲍鱼不与兰同笥而藏，桀纣不与尧舜同时而治。二子已言，回何言哉？”孔子曰：“回有鄙之心。”颜渊曰：“愿得明王圣主为之相，使城郭不治，沟池不凿，阴阳和调，家给人足，铸库兵以为农器。”孔子曰：“大士哉！由来，区区汝何攻？赐来，便便汝何使？愿得之冠为子宰焉。”\n孔子出卫之东门，逆姑布子卿，曰：“二三子引车避。有人将来，必相我者也。志之。”姑布子卿亦曰：“二三子引车避。有圣人将来。”孔子下步，姑布子卿迎而视之五十步，从而望之五十步，顾子贡曰：“是何为者也？”子贡曰：“赐之师也，所谓鲁孔丘也。”姑布子卿曰：“是鲁孔丘欤？吾固闻之。”子贡曰：“赐之师何如？”姑布子卿曰：“得尧之颡，舜之目，禹之颈，皋陶之喙。从前视之，盎盎乎似有王者。从后视之，高肩弱脊。此惟不及四圣者也。”子贡吁然。姑布子卿曰：“子何患焉？污面而不恶，葭喙而不借，远而望之，羸乎若丧家之狗。子何患焉？子何患焉？”子贡以告孔子。孔子无所辞，独辞丧家之狗耳，曰：“丘何敢乎？”子贡曰：“污面而不恶，葭喙而不借，赐以知之矣。不知丧家狗，何足辞也？”子曰：“赐，汝独不见夫丧家之狗欤？既敛而椁，布器而祭。顾望无人，意欲施之。上无明王，下无贤士方伯，王道衰，政教失，强陵弱，众暴寡，百姓纵心，莫之纲纪。是人固以丘为欲当之者也，丘何敢乎！”\n子夏过曾子，曾子曰：“入食。”子夏曰：“不为公费乎？”曾子曰：“君子有三费，饮食不在其中。君子有三乐，钟磬琴瑟不在其中。”子夏曰：“敢问三乐。”曾子曰：“有亲可畏，有君可事，有子可遗，此一乐也。有亲可谏，有君可去，有子可怒，此二乐也。有君可喻，有友可助，此三乐也。”子夏曰：“敢问三费。”曾子曰：“少而学，长而忘，此一费也。事君有功，而轻负之，此二费也。久交友而中绝之，此三费也。”子夏曰：“善哉！谨身事一言，愈于终身之诵，而事一士，愈于治万民之功。夫人不可以不知也，吾尝蓾焉吾田，朞岁不收。土莫不然，何况于人乎？与人以实，虽踈必密。与人以虚，虽戚必踈。夫实之与实，如胶如漆。虚之与虚，如薄冰之见昼日。君子可不留意哉！”《诗》曰：“神之听之，终和且平。”\n《传》曰：孔子过康子，子张子夏从。孔子入坐，二子相与论，终日不决。子夏辞气甚隘，颜色甚变。子张曰：“子亦闻夫子之议论邪？徐言訚訚，威仪翼翼，后言先默，得之推让，巍巍乎，荡荡乎，道有归矣！小人之论也，专意自是，言人之非，瞋目搤腕，疾言喷喷，口沸目赤。一幸得胜，疾笑嗌嗌。威仪固陋，辞气鄙俗，是以君子贱之也。”\n", "para_ids": [1346, 1347, 1348, 1349, 1350, 1351, 1352, 1353, 1354]}
{"uid": 135, "level": "h2", "h1": "《韩诗外传》", "h2": "卷第十", "h3": "10．5", "text": "君子温俭以求于仁，恭让以求于礼，得之自是，不得自是。故君子之于道也，犹农夫之耕，虽不获年，之优无以易也。大王亶甫有子曰太伯、仲雍、季历。历有子曰昌。太伯知大王贤昌而欲季为后也，太伯去之吴。大王将死，谓曰：“我死，汝往让两兄，彼即不来，汝有义而安。”大王薨，季之吴告伯仲，伯仲从季而归。群臣欲伯之立季，季又让。伯谓仲曰：“今群臣欲我立季，季又让，何以处之？”仲曰：“刑有所谓矣，要于扶微者。可以立季。”季遂立而养文王，文王果受命而王。孔子曰：“太伯独见，王季独知。伯见父志，季知父心。故大王、太伯、王季，可谓见始知终而能承志矣。”《诗》曰：“自太伯王季。惟此王季，因心则友。则友其兄，则笃其庆，载锡之光，受禄无丧，奄有四方。”此之谓也。太伯反吴，吴以为君，至夫差二十八世而灭。\n天子有争臣七人，虽无道，不失其天下。昔殷王纣残贼百姓，绝逆天道，至斮朝涉，刳孕妇，脯鬼侯，醢梅伯。然所以不亡者，以其有箕子比干之故。微子去之，箕子执囚为奴，比干谏而死，然后周加兵而诛绝之。诸侯有争臣五人，虽无道，不失其国。吴王夫差为无道，至驱一市之民以葬阖闾。然所以不亡者，有伍子胥之故也。胥以死，越王勾践欲伐之。范蠡谏曰：“子胥之计策，尚未忘于吴王之腹心也。”子胥死后三年，越乃能攻之。大夫有争臣三人，虽无道，不失其家。季氏为无道，僭天子，舞八佾，旅泰山，以《雍》《彻》。孔子曰：“是可忍也，孰不可忍也！”然不亡者，以冉有季路为宰臣也。故曰：“有谔谔争臣者其国昌，有默默谀臣者其国亡。”《诗》曰：“不明尔德，时无背无侧。尔德不明，以无陪无卿。”言大王咨嗟，痛殷商无辅弼谏诤之臣而亡天下矣。\n吴延陵季子游于齐，见遗金，呼牧者取之。牧者曰：“何子居之高，视之下，貌之君子，而言之野也！吾有君不君，有友不友，当暑衣裘，君疑取金者乎？”延陵子知其为贤者，请问姓字。牧者曰：“子乃皮相之士也，何足语姓字哉！”遂去。延陵季子立而望之，不见乃止。孔子曰：“非礼勿视，非礼勿听。”\n颜渊问于孔子曰：“渊愿贫如富，贱如贵，无勇而威，与士交通，终身无患难，亦且可乎？”孔子曰：“善哉回也！夫贫而如富，其知足而无欲也。贱而如贵，其让而有礼也。无勇而威，其恭敬而不失于人也。终身无患难，其择言而出之也。若回者，其至乎！虽上古圣人，亦如此而已。”\n", "para_ids": [1355, 1356, 1357, 1358]}
{"uid": 136, "level": "h2", "h1": "《大戴礼记》", "h2": "《主言》第三十九", "h3": "1．1", "text": "孔子闲居，曾子侍。孔子曰：“参！今之君子，惟士与大夫之言之闻也，其至于君子之言者，甚希矣。于乎！吾主言其不出而死乎？哀哉！”\n曾子起曰：“敢问何谓主言？”孔子不应。曾子惧，肃然抠衣下席，曰：“弟子知其不孙也。得夫子之闲也难，是以敢问也。”\n孔子不应。曾子惧，退负序而立。孔子曰：“参！女可语明主之道与？”曾子曰：“不敢以为足也。得夫子之闲也难，是以敢问。”\n孔子曰：“吾语女。道者，所以明德也，德者，所以尊道也，是故非德道不尊，非道德不明。虽有国之良马，不教不服，不可以取千里。虽有博地众民，不以其道治之，不可以霸主。是故昔者明主内修七教，外行三至。七教修，焉可以守，三至行，焉可以征。七教不修，虽守不固；三至不行，虽征不服。是故明主之守也，必折冲乎千里之外；其征也，衽席之上还师。是故内修七教而上不劳，外行三至而财不费，此之谓明主之道也。”\n曾子曰：“敢问不费不劳可以为明乎？”孔子愀然扬麋曰：“参！女以明主为劳乎？昔者舜左禹而右皋陶，不下席而天下治。夫政之不中，君之过也。政之既中，令之不行，职事者之罪也。明主奚为其劳也！昔者明主关讥而不征，市鄽而不税，税十取一，使民之力岁不过三日，入山泽以时，有禁而无征：此六者取财之路也。明主舍其四者而节其二者，明主焉取其费也！”\n曾子曰：“敢问何谓七教？”孔子曰：“上敬老则下益孝，上顺齿则下益悌，上乐施则下益谅，上亲贤则下择友，上好德则下不隐，上恶贪则下耻争，上强果则下廉耻。民皆有别则贞，则正亦不劳矣。此谓七教。七教者，治民之本也，教定是正矣。上者，民之表也，表正则何物不正？是故君先立于仁，则大夫忠而士信，民敦工璞，商悫女憧，妇空空，七者，教之志也。七者，布诸天下四方而不窕，内诸寻常之室而不塞。是故圣人等之以礼，立之以义，行之以顺，而民之弃恶也如濯。”\n曾子曰：“弟子则不足，道则至矣。”孔子曰：“参！姑止，又有焉。昔者明主之治民也有法，必别地以州之，分属而治之，然后贤民无所隐，暴民无所伏。使有司日省如时考之，岁诱贤焉，则贤者亲，不肖者惧。使之哀鳏寡，养孤独，恤贫穷，诱孝悌，选贤举能。此七者修，则四海之内无刑民矣。上之亲下也如腹心，则下之亲上也如保子之见慈母也。上下之相亲如此，然后令则从，施则行。因民既迩者说服，远者来怀，然后布指知寸，布手知尺，舒肘知寻，十寻而索。百步而堵，三百步而里，千步而井，三井而句烈，三句烈而距，五十里而封，百里而有都邑，乃为畜积衣裘焉，使处者恤行者有与亡。是以蛮夷诸夏，虽衣冠不同，言语不合，莫不来至，朝觐于王，故曰：无市而民不乏，无刑而民不违。毕弋田猎之得，不以盈宫室也；征敛于百姓，非以充府库也。惨怛以补不足，礼节以损有馀。故曰：多信而寡貌。其礼可守，其言可复，其迹可履。其于信也，如四时春秋冬夏；其博有万民也，如饥而食，如渴而饮：下土之人信之夫！暑热冻寒，远若迩，非道迩也，及其明德也。是以兵革不动而威，用利不施而亲，此之谓明主之守也。折冲乎千里之外，此之谓也。”\n曾子曰：“敢问何谓三至？”孔子曰：“至礼不让而天下治，至赏不费而天下之士说，至乐无声而天下之民和。明主笃行三至，故天下之君可得而知也，天下之士可得而臣也，天下之民可得而用也。”\n曾子曰：“敢问何谓也？”孔子曰：“昔者明王必尽知天下良士之名，既知其名，又知其数，既知其数，又知其所在焉。明主因天下之爵以尊天下之士，此之谓至礼不让而天下治；因天下之禄以富天下之士，此之谓至赏不费而天下之士说；天下之士说，则天下之明誉兴焉，此之谓至乐无声而天下之民和。故曰：所谓天下之至仁者，能合天下之至亲者也；所谓天下之至知者，能用天下之至和者也；所谓天下之至明者，能选天下之至良者也。此三者咸通，然后可以征。是故仁者莫大于爱人，知者莫大于知贤，政者莫大于官贤。有土之君修此三者，则四海之内拱而俟，然后可以征。明主之所征，必道之所废者也。彼废道而不行，然后诛其君，致其征，弔其民而不夺其财也。故曰：明主之征也，犹时雨也，至则民说矣。是故行施弥博，得亲弥众，此之谓衽席之上乎还师。”\n", "para_ids": [1359, 1360, 1361, 1362, 1363, 1364, 1365, 1366, 1367]}
{"uid": 137, "level": "h2", "h1": "《大戴礼记》", "h2": "《哀公问五义》第四十", "h3": "2．1", "text": "鲁哀公问于孔子曰：“吾欲论吾国之士，与之为政，何如者取之？”\n孔子对曰：“生乎今之世，志古之道，居今之俗，服古之服，舍此而为非者，不亦鲜乎！”\n哀公曰：“然则今夫章甫、句屦、绅带而搢笏者，此皆贤乎？”孔子曰：“否！不必然。今夫端衣、玄裳、冕而乘路者，志不在于食荤；斩衰、蕑屦、杖而歠粥者，志不在于饮食。故生乎今之世，志古之道，居今之俗，服古之服，舍此而为非者，虽有，不亦鲜乎！”\n哀公曰：“善！何如斯可谓庸人矣？”孔子对曰：“所谓庸人者，口不能道善言，而志不邑邑；不能选贤人善士而讬其身焉，以为己忧；动行不知所务，止立不知所定；日选于物，不知所贵；从物而流，不知所归；五凿为政，心从而坏。若此，则可谓庸人矣。”\n哀公曰：“善！何如斯可谓士矣？”孔子对曰：“所谓士者，虽不能尽道术，必有所由焉；虽不能尽善美，必有所处焉。是故知不务多，而务审其所知；行不务多，而务审其所由；言不务多，而务审其所谓。知既知之，行既由之，言既顺之，若夫性命肌肤之不可易也。富贵不足以益，贫贱不足以损。若此，则可谓士矣。”\n哀公曰：“善！何如斯可谓君子矣？”孔子对曰：“所谓君子者，躬行忠信，其心不德；仁义在己，而不害不知；闻志广博而色不伐，思虑明达而辞不争。犹然如将可及也，而不可及也。如此，可谓君子矣。”\n哀公曰：“善！敢问何如斯可谓贤人矣？”孔子对曰：“所谓贤人者，好恶与民同情，取舍与民同统，行中矩绳，而不伤于本，言足以法于天下，而不害于其身，躬为匹夫而愿富，贵为诸侯而无财。如此，则可谓贤人矣。”\n哀公曰：“善！敢问何如斯可谓圣人矣？”孔子对曰：“所谓圣人者，知通乎大道，应变而不穷，能测万物之情性者也。大道者，所以变化而凝成万物者也。情性也者，所以理然不取舍者也。故其事大，配乎天地，参乎日月，杂于云蜺，揔要万物，穆穆纯纯，其莫之能循，若天之司；莫之能职，百姓淡然不知其善。若此，则可谓圣人矣。”\n哀公曰：“善。”孔子出，哀公送之。\n", "para_ids": [1368, 1369, 1370, 1371, 1372, 1373, 1374, 1375, 1376]}
{"uid": 138, "level": "h2", "h1": "《大戴礼记》", "h2": "《哀公问于孔子》第四十一", "h3": "3．1", "text": "哀公问于孔子曰：“大礼何如？君子之言礼，何其尊也？”孔子曰：“丘也小人，何足以知礼。”君曰：“否，吾子言之也。”孔子曰：“丘闻之也，民之所由生，礼为大，非礼无以节事天地之神明也，非礼无以辨君臣上下长幼之位也，非礼无以别男女父子兄弟之亲、昏姻䟽数之交也，君子以此之为尊敬然。然后以其所能教百姓，不废其会节；有成事，然后治其雕镂文章黼黻以嗣；其顺之，然后言其丧筭，备其鼎俎，设其豕腊，修其宗庙，岁时以敬祭祀，以序宗族，则安其居处，丑其衣服，卑其宫室，车不雕几，器不刻镂，食不贰味，以与民同利。昔之君子之行礼者如此。”\n公曰：“今之君子，胡莫之行也？”孔子曰：“今之君子，好色无厌，淫德不倦，荒怠敖慢，固民是尽，忤其众以伐有道，求得当欲不以其所。古之用民者由前，今之用民者由后。今之君子莫为礼也。”\n孔子侍坐于哀公。哀公曰：“敢问人道谁为大？”孔子愀然作色而对曰：“君之及此言也，百姓之德也，固臣敢无辞而对。人道政为大。”\n公曰：“敢问何谓为政？”孔子对曰：“政者，正也。君为正，则百姓从政矣。君之所为，百姓之所从也。君所不为，百姓何从。”\n公曰：“敢问为政如之何？”孔子对曰：“夫妇别，父子亲，君臣严，三者正，则庶民从之矣。”\n公曰：“寡人虽无似也，愿闻所以行三言之道，可得而闻乎？”孔子对曰：“古之为政，爱人为大。所以治爱人，礼为大；所以治礼，敬为大；敬之至也，大昏为大。大昏至矣！大昏既至，冕而亲迎，亲之也。亲之也者，亲之也。是故君子兴敬为亲，舍敬是遗亲也。弗爱不亲，弗敬不正，爱与敬、其政之本与！”\n公曰：“寡人愿有言，然冕而亲迎，不已重乎？”孔子愀然作色而对曰：“合二姓之好，以继先圣之后，以为天地社稷宗庙之主，君何谓已重乎？”\n公曰：“寡人固。不固，焉得闻此言乎？寡人欲问，不得其辞，请少进。”孔子曰：“天地不合，万物不生。大昏，万世之嗣也，君何以谓已重焉。”孔子遂有言曰：“内以治宗庙之礼，足以配天地之神明；出以治直言之礼，足以立上下之敬。物耻足以振之，国耻足以兴之。为政先礼，礼者，其政之本与！”孔子遂言曰：“昔三代明王之政，必敬其妻子也，有道。妻也者，亲之主也，敢不敬与？子也者，亲之后也，敢不敬与？君子无不敬也，敬身为大。身也者，亲之枝也，敢不敬与？不能敬其身，是伤其亲；伤其亲，是伤其本；伤其本，枝从而亡。三者，百姓之象也。身以及身，子以及子，配以及配。君子行此三者，则忾乎天下矣。大王之道也。如此，国家顺矣。”\n公曰：“敢问何谓敬身？”孔子对曰：“君子过言则民作辞，过动则民作则。君子言不过辞，动不过则，百姓不命而敬恭，如是，则能敬其身。能敬其身，则能成其亲矣。”\n公曰：“敢问何谓成亲？”孔子对曰：“君子也者，人之成名也。百姓归之名，谓之君子之子，是使其亲为君子也。是为成其亲之名也已。”孔子遂言曰：“古人为政，爱人为大。不能爱人，不有其身；不能有其身，不能安土；不能安土，不能乐天；不能乐天，不能成身。”\n公曰：“敢问何谓成身？”孔子对曰：“不过乎物。”\n公曰：“敢问君何贵乎天道也？”孔子对曰：“贵其不已。如日月西东相从而不已也，是天道也。不闭其久，是天道也。无为物成，是天道也。已成而明，是天道也。”\n公曰：“寡人憃愚冥烦，子识之心也。”孔子蹴然避席而对曰：“仁人不过乎物，孝子不过乎物，是仁人之事亲也如事天，事天如事亲，是故孝子成身。”\n公曰：“寡人既闻是言也，无如后罪何？”孔子对曰：“君之及此言也，是臣之福也。”\n", "para_ids": [1377, 1378, 1379, 1380, 1381, 1382, 1383, 1384, 1385, 1386, 1387, 1388, 1389, 1390]}
{"uid": 139, "level": "h2", "h1": "《大戴礼记》", "h2": "《礼察》第四十六", "h3": "5．1", "text": "孔子曰：“君子之道，譬犹防与？”夫礼之塞乱之所从生也，犹防之塞水之所从来也。故以旧防为无所用而坏之者，必有水败；以旧礼为无所用而去之者，必有乱患。故婚姻之礼废，则夫妇之道苦，而淫辟之罪多矣。乡饮酒之礼废，则长幼之序失，而争斗之狱繁矣。聘射之礼废，则诸侯之行恶，而盈溢之败起矣。丧祭之礼废，则臣子之恩薄，而倍死忘生之礼众矣。\n若夫庆赏以劝善，刑罚以惩恶，先王执此之正，坚如金石，行此之信，顺如四时，处此之功，无私如天地尔，岂顾不用哉！然如曰礼云礼云者，贵绝恶于未萌，而起敬于微眇，使民日徙善远罪而不自知也。孔子曰：“听讼，吾犹人也，必也使无讼乎！”此之谓也。\n", "para_ids": [1391, 1392]}
{"uid": 140, "level": "h2", "h1": "《大戴礼记》", "h2": "《保傅》第四十八", "h3": "7．3", "text": "故孩提有识，三公三少固明孝仁礼义以导习之也。逐去邪人，不使见恶行。于是比选天下端士、孝悌博闻有道术者，以辅翼之，使之与太子居处出入，故太子乃生而目见正事，闻正言，行正道，左右前后皆正人也。夫习与正人居，不能毋正也，犹生长于齐，不能不齐言也；习与不正人居，不能毋不正也，犹生长于楚，不能不楚言也。故择其所嗜，必先受业，乃得尝之；择其所乐，必先有习，乃得为之。孔子曰：“少成若天性，习贯之为常。”此殷周之所以长有常道也。\n", "para_ids": [1393]}
{"uid": 141, "level": "h2", "h1": "《大戴礼记》", "h2": "《曾子立事》第四十九", "h3": "8．1", "text": "曾子曰：君子攻其恶，求其过，强其所不能，去私欲，从事于义，可谓学矣。\n", "para_ids": [1394]}
{"uid": 142, "level": "h2", "h1": "《大戴礼记》", "h2": "《曾子本孝》第五十", "h3": "9．1", "text": "曾子曰：忠者，其孝之本与！孝子不登高，不履危，痺亦弗凭，不苟笑，不苟訾，隐不命，临不指，故不在尤之中也。孝子恶言死焉，流言止焉，美言兴焉，故恶言不出于口，烦言不及于己。\n", "para_ids": [1395]}
{"uid": 143, "level": "h2", "h1": "《大戴礼记》", "h2": "《曾子立孝》第五十一", "h3": "10．1", "text": "曾子曰：君子立孝，其忠之用，礼之贵。故为人子而不能孝其父者，不敢言人父不能畜其子者；为人弟而不能承其兄者，不敢言人兄不能顺其弟者；为人臣而不能事其君者，不敢言人君不能使其臣者也。故与父言，言畜子；与子言，言孝父；与兄言，言顺弟；与弟言，言承兄；与君言，言使臣；与臣言，言事君。\n子曰：“可入也，吾任其过；不可入也，吾辞其罪。”《诗》云：“有子七人，莫慰母心。”子之辞也。“夙兴夜寐，无忝尔所生。”，言不自舍也。不耻其亲，君子之孝也。是故未有君而忠臣可知者，孝子之谓也；未有长而顺下可知者，弟弟之谓也；未有治而能仕可知者，先修之谓也。故曰：孝子善事君，弟弟善事长。君子一孝一悌，可谓知终矣。\n", "para_ids": [1396, 1397]}
{"uid": 144, "level": "h2", "h1": "《大戴礼记》", "h2": "《曾子大孝》第五十二", "h3": "11．1", "text": "曾子曰：“孝有三：大孝尊亲，其次不辱，其下能养。”\n公明仪问于曾子曰：“夫子可谓孝乎？”曾子曰：“是何言与！是何言与！君子之所谓孝者，先意承志，谕父母于道。参、直养者也，安能为孝乎！身者，亲之遗体也。行亲之遗体，敢不敬乎！故居处不庄，非孝也；事君不忠，非孝也；莅官不敬，非孝也；朋友不信，非孝也；战阵无勇，非孝也。五者不遂，灾及乎身，敢不敬乎！故烹熟鲜香，尝而进之，非孝也，养也。君子之所谓孝者，国人皆称愿焉，曰‘幸哉！有子如此’，所谓孝也已。民之本教曰孝，其行之曰养。养可能也，敬为难；敬可能也，安为难；安可能也，久为难；久可能也，卒为难。父母既殁，慎行其身，不遗父母恶名，可谓能终矣。夫仁者，仁此者也；义者，宜此者也；忠者，中此者也；信者，信此者也；礼者，体此者也；行者，行此者也；强者，强此者也。乐自顺此生，刑自反此作。夫孝者，天下之大经也。夫孝，置之而塞于天地，衡之而衡于四海，施诸后世而无朝夕，推而放诸东海而准，推而放诸西海而准，推而放诸南海而准，推而放诸北海而准。《诗》云：‘自西自东，自南自北，无思不服。’此之谓也。孝有三：大孝不匮，中孝用劳，小孝用力。博施备物，可谓不匮矣；尊仁安义，可谓用劳矣；思慈爱忘劳，可谓用力矣。父母爱之，喜而不忘；父母恶之，惧而无怨；父母有过，谏而不逆。父母既殁，以哀祀之，如此之谓礼终矣。”\n乐正子春下堂而伤其足，伤瘳，数月不出，犹有忧色。门弟子问曰：“夫子伤足瘳矣，数月不出，犹有忧色，何也？”乐正子春曰：“善如尔之问也。吾闻之曾子，曾子闻诸夫子曰：‘天之所生，地之所养，人为大矣。父母全而生之，子全而归之，可谓孝矣；不亏其体，可谓全矣。’故君子蹞步之不敢忘也。今予忘夫孝之道矣，予是以有忧色。”故君子一举足不敢忘父母，一出言不敢忘父母。一举足不敢忘父母，故道而不径，舟而不游，不敢以先父母之遗体行殆也。一出言不敢忘父母，是故恶言不出于口，忿言不及于己。然后不辱其身，不忧其亲，则可谓孝矣。”\n草木以时伐焉，禽兽以时杀焉。夫子曰：“伐一木，杀一兽，不以其时，非孝也。”\n", "para_ids": [1398, 1399, 1400, 1401]}
{"uid": 145, "level": "h2", "h1": "《大戴礼记》", "h2": "《曾子事父母》第五十三", "h3": "12．1", "text": "单居离问于曾子曰：“事父母有道乎？”曾子曰：“有。爱而敬。父母之行，若中道则从，若不中道则谏，谏而不用，行之如由己。从而不谏，非孝也；谏而不从，亦非孝也。孝子之谏，达善而不敢争辨。争辨者，乱之所由兴也。由己为无咎则宁，由己为贤人则乱。孝子无私乐，父母所忧、忧之，父母所乐、乐之。孝子唯巧变，故父母安之。若夫坐如尸，立如齐，弗讯不言，言必齐色，此成人之善者也，未得为人子之道也。”\n单居离问曰：“事兄有道乎？”曾子曰：“有。尊事之以为己望也，兄事之不遗其言。兄之行若中道，则兄事之；兄之行若不中道，则养之。养之内，不养于外，则是越之也；养之外，不养于内，则是䟽之也；是故君子内外养之也。”\n单居离问曰：“使弟有道乎？”曾子曰：“有。嘉事不失时也。弟之行若中道，则正以使之；弟之行若不中道，则兄事之。诎事兄之道，若不可，然后舍之矣。”\n曾子曰：“夫礼，大之由也，不与小之自也。饮食以齿，力事不让，辱事不齿，执觞觚杯豆而不醉，和歌而不哀。夫弟者，不衡坐，不苟越，不干逆色，趋翔周旋，俛仰从命，不见于颜色，未成于弟也。”\n", "para_ids": [1402, 1403, 1404, 1405]}
{"uid": 146, "level": "h2", "h1": "《大戴礼记》", "h2": "《曾子制言上》第五十四", "h3": "13．1", "text": "曾子曰：“夫行也者，行礼之谓也。夫礼，贵者敬焉，老者孝焉，幼者慈焉，少者友焉，贱者惠焉。此礼也，行之则行也，立之则义也。今之所谓行者，犯其上，危其下，衡道而强立之，天下无道故，若天下有道，则有司之所求也。\n故君子不贵兴道之士，而贵有耻之士也。若由富贵兴道者与贫贱，吾恐其或失也；若由贫贱兴道者与富贵，吾恐其羸骄也。夫有耻之士，富而不以道，则耻之；贫而不以道，则耻之。\n弟子无曰‘不我知也’。鄙夫鄙妇相会于廧阴，可谓密矣，明日则或扬其言矣。故士执仁与义而不闻，行之未笃故也，胡为其莫之闻也。杀六畜不当、及亲，吾信之矣；使民不时、失国，吾信之矣。\n蓬生麻中，不扶自直；白沙在泥，与之皆黑。是故人之相与也，譬如舟车然，相济达也。己先则援之，彼先则推之。是故人非人不济，马非马不走，土非土不高，水非水不流。\n君子之为弟也，行则为人负，无席则寝其趾，使之为夫人则否。近市无贾，在田无野，行无据旅，苟若此，则夫杖可因笃焉。\n富以苟，不如贫以誉，生以辱，不如死以荣。辱可避，避之而已矣；及其不可避也，君子视死若归。父母之雠，不与同生；兄弟之雠，不与聚国；朋友之雠，不与聚乡；族人之雠，不与聚邻。良贾深藏如虚，君子有盛教如无。”\n弟子问于曾子曰：“夫士何如则可以为达矣？”曾子曰：“不能则学，疑则问，欲行则比贤，虽有险道，循行达矣。今之弟子，病下人不知事贤，耻不知而又不问，欲作则其知不足，是以惑暗，惑暗终其世而已矣，是谓穷民也。”\n曾子门弟子或将之晋，曰：“吾无知焉。”曾子曰：“何必然！往矣。有知焉谓之友，无知焉谓之主。且夫君子执仁立志，先行后言，千里之外，皆为兄弟。苟是之不为，则虽汝亲，庸孰能亲汝乎！”\n", "para_ids": [1406, 1407, 1408, 1409, 1410, 1411, 1412, 1413]}
{"uid": 147, "level": "h2", "h1": "《大戴礼记》", "h2": "《曾子制言中》第五十五", "h3": "14．1", "text": "曾子曰：君子进则能达，退则能静。岂贵其能达哉？贵其有功也；岂贵其能静哉？贵其能守也。夫唯进之何功？退之何守？是故君子进退有二观焉。故君子进则能益上之誉，而损下之忧；不得志，不安贵位，不博厚禄，负耜而行道，冻饿而守仁，则君子之义也。其功守之义，有知之，则愿也；莫之知，苟吾自知也。\n", "para_ids": [1414]}
{"uid": 148, "level": "h2", "h1": "《大戴礼记》", "h2": "《曾子制言下》第五十六", "h3": "15．1", "text": "曾子曰：天下有道，则君子䜣然以交同；天下无道，则衡言不革。诸侯不听，则不干其土；听而不贤，则不践其朝。是以君子不犯禁而入，入境及郊，问禁请命，不避患而出危邑，则秉德之士不谄矣。\n", "para_ids": [1415]}
{"uid": 149, "level": "h2", "h1": "《大戴礼记》", "h2": "《曾子疾病》第五十七", "h3": "16．1", "text": "曾子疾病，曾元抑首，曾华抱足。曾子曰：“微乎！吾无夫颜氏之言，吾何以语汝哉！然而君子之务，尽有之矣。夫华繁而实寡者，天也；言多而行寡者，人也。鹰鶽以山为卑，而曾巢其上，鱼鳖鼋鼍以渊为浅，而蹶穴其中，卒其所以得之者，饵也。是故君子苟能无以利害义，则辱何由至哉！\n与君子游，苾乎如入兰芷之室，久而不闻其香，则与之化矣；与小人游，膱乎如入鲍鱼之次，久而不闻其臭，则与之化矣。是故君子慎其所去就。\n与君子游，如长日加益，而不自知也；与小人游，如履薄冰，每履而下，几何而不陷乎哉！吾不见好学盛而不衰者矣，吾不见好教如食疾子矣，吾不见日省而月考之其友者矣，吾不见孜孜而与来而改者矣。”\n", "para_ids": [1416, 1417, 1418]}
{"uid": 150, "level": "h2", "h1": "《大戴礼记》", "h2": "《曾子天圆》第五十八", "h3": "17．1", "text": "单居离问于曾子曰：“天员而地方者，诚有之乎？”曾子曰：“离！而闻之云乎？”\n单居离曰：“弟子不察，此以敢问也。”曾子曰：“天之所生上首，地之所生下首。上首之谓员，下首之谓方。如诚天圆而地方，则是四角之不揜也。且来，吾语汝。参尝闻之夫子曰：天道曰圆，地道曰方，方曰幽而圆曰明。明者，吐气者也，是故外景；幽者，含气者也，是故内景。故火日外景，而金水内景。吐气者施，而含气者化，是以阳施而阴化也。阳之精气曰神，阴之精气曰灵。神灵者，品物之本也，而礼乐仁义之祖也，而善否治乱所由兴作也。阴阳之气各从其所，则静矣，偏则风，俱则靁，交则电，乱则雾，和则雨。阳气胜则散为雨露，阴气胜则凝为霜雪。阳之专气为雹，阴之专气为霰，霰雹者，一气之化也。\n", "para_ids": [1419, 1420]}
{"uid": 151, "level": "h2", "h1": "《大戴礼记》", "h2": "《卫将军文子》第六十", "h3": "19．1", "text": "卫将军文子问于子赣曰：“吾闻夫子之施教也，先以《诗》，世道者孝悌，说之以义而观诸体，成之以文德。盖受教者七十有馀人，闻之孰为贤也？”子贡对，辞以不知。\n文子曰：“吾子学焉，何谓不知也？”子贡对曰：“贤人无妄，知贤则难。故君子曰：‘智莫难于知人’，此以难也。”\n文子曰：“若夫知贤，人莫不难。吾子亲游焉，是以敢问也。”子贡对曰：“夫子之门人，盖三千就焉。赐有逮及焉，有未及焉，不得辩知也。”\n文子曰：“吾子之所及者，请问其行也。”子贡对曰：“夙兴夜寐，讽诵崇礼，行不贰过，称言不苟，是颜回之行也。孔子说之以《诗》，《诗》云：‘媚兹一人，应侯顺德。永言孝思，孝思惟则。’故回一逢有德之君，世受显命，不失厥名，以御于天子以申之。\n在贫如客，使其臣如借，不迁怒，不探怨，不录旧罪，是冉雍之行也。孔子曰：‘有土君子，有众使也，有刑用也，然后怒；匹夫之怒，惟以亡其身。’《诗》云：‘靡不有初，鲜克有终’，以告之。\n不畏强御，不侮矜寡，其言曰性，都其富哉，任其戎，是仲由之行也。夫子和之以文曰：《诗》云：‘受小共大共，为下国恂蒙。何天之宠，傅奏其勇。’夫强乎武哉，文不胜其质。\n恭老恤孤，不忘宾旅，好学省物而勤，是冉求之行也。孔子因而语之曰：‘好学则智，恤孤则惠，恭老则近礼，克笃恭以天下。’其称之也，曰：‘宜为国老。’\n志通而好礼，摈相两君之事，笃雅其有礼节也，是公西赤之行也。孔子曰：‘礼经三百，可勉能也；威仪三千，则难也。’公西赤问曰：‘何谓也？’孔子曰：‘貌以摈礼，礼以摈辞，是之谓也。主人闻之以成。’孔子之语人也，曰：‘当宾客之事则通矣。’谓门人曰：‘二三子欲学宾客之礼者，于赤也。’\n满而不满，实如虚，通之如不及，先生难之，博无不学，其貌恭，其德敦，其言于人也无所不信，其骄大人也常以皓皓，是以眉寿，是曾参之行也。孔子曰：‘孝，德之始也；弟，德之序也；信，德之厚也；忠，德之正也。参也中夫四德者矣哉！’以此称之也。\n业功不伐，贵位不善，不侮可侮，不佚可佚，不敖无告，是颛孙师之行也。孔子言之曰：‘其不伐，则犹可能也，其不弊百姓者，则仁也。《诗》云：“恺悌君子，民之父母。”’夫子以其仁为大也。\n学以深，厉以断，送迎必敬，上友下交，银手如断，是卜商之行也。孔子曰：‘《诗》云：“式夷式已，无小人殆。”而商也，其可谓不险也。’\n贵之不喜，贱之不怒，苟于民利矣，廉于行己，其事上也，以佐其下，是澹台灭明之行也。孔子曰：‘独贵独富，君子耻之，夫也中之矣。’\n先成其虑，及事而用之，是故不忘，是言偃之行也。孔子曰：‘欲能则学，欲知则问，欲善则详，欲给则豫，当是如偃也得之矣。’\n自见孔子，入户未尝越屦，往来过人不履影，开蛰不杀，方长不折，执亲之丧，未尝见齿，是高柴之行也。孔子曰：‘高柴执亲之丧，则难能也；开蛰不杀，则顺天道也；方长不折，则恕也。恕则仁也，汤恭以恕，是以日跻也。’\n子贡既与卫将军文子言，适鲁，见孔子曰：“卫将军问二三子之行于赐也，不一而三焉，赐也辞不获命，以所见者对矣，未知中否，请尝以告。”孔子曰：“言之。”子贡以其质告。孔子既闻之，笑曰：“赐！汝伟为知人，赐！”子贡对曰：“赐也焉能知人，此赐之所亲覩也。”孔子曰：“是女所亲覩也。吾语女耳之所未闻，目之所未见，思之所未至，智之所未及者乎？”子贡曰：“赐则愿得闻之也。”\n孔子曰：“不克不忌，不念旧恶，盖伯夷、叔齐之行也。晋平公问于祁徯曰：‘羊舌大夫，晋国之良大夫也。其行如何？’祁徯对，辞曰：‘不知也。’公曰：‘吾闻女少长乎其所，女其阉知之。’祁徯对曰：‘其幼也恭而逊，耻而不使其过宿也。其为侯大夫也悉善而谦，其端也。其为公车尉也信而好直，其功也。至于其为和容也，温良而好礼，博闻而时出，其志也。’公曰：‘向者问女，女何曰弗知也？’祁徯对曰：‘每位改变，未知所止，是以不知。’盖羊舌大夫之行也。畏天而敬人，服义而行信，孝乎父而恭于兄，好从善而斅往，盖赵文子之行也。其事君也，不敢爱其死，然亦不亡其身，谋其身不遗其友，君陈则进，不陈则行而退，盖随武子之行也。其为人之渊泉也，多闻而难诞也，不内辞，足以没世，国家有道，其言足以生，国家无道，其默足以容，盖桐提伯华之行也。外宽而内直，自设于隐栝之中，直己而不直人，以善存，亡汲汲，盖蘧伯玉之行也。孝子慈幼，允德禀义，约货去怨，盖柳下惠之行也。其言曰：‘君虽不量于其臣，臣不可以不量于其君。是故君择臣而使之，臣择君而事之，有道顺命，无道横命。’晏平仲之行也。德恭而行信，终日言，不在尤之内，，贫而乐也，盖老莱子之行也。易行以俟天命，居下位而不援其上，观于四方也，不忘其亲，苟思其亲，不尽其乐，以不能学为己终身之忧，盖介山子推之行也。”\n", "para_ids": [1421, 1422, 1423, 1424, 1425, 1426, 1427, 1428, 1429, 1430, 1431, 1432, 1433, 1434, 1435, 1436]}
{"uid": 152, "level": "h2", "h1": "《大戴礼记》", "h2": "《五帝德》第六十二", "h3": "20．1", "text": "宰我问于孔子曰：“昔者予闻诸荣伊令，黄帝三百年。请问黄帝者人邪？抑非人邪？何以至于三百年乎？”孔子曰：“予！禹、汤、文、武、成王、周公、可胜观邪！夫黄帝尚矣，女何以为？先生难言之。”\n宰我曰：“上世之传，隐微之说，卒业之辨，暗忽之意，非君子之道也，则予之问也固矣。”孔子曰：“黄帝，少典之子也，曰轩辕。生而神灵，弱而能言，幼而彗齐，长而敦敏，成而聪明。治五气，设五量，抚万民，度四方，教熊罴貔豹虎，以与赤帝战于版泉之野。三战，然后得行其志。黄帝黼黻，衣大带，黼裳，乘龙扆云，以顺天地之纪，幽明之故，死生之说，存亡之难。时播百谷屮木，故教化淳鸟兽昆䖝，历离日月星辰，极畋土石金玉，劳心力耳目，节用水火材物。生而民得其利百年，死而民畏其神百年，亡而民用其教百年，故曰三百年。”\n宰我请问帝颛顼。孔子曰：“五帝用记，三王用度，女欲一日辨闻古昔之说，躁哉予也！”\n宰我曰：“昔者，予也闻诸夫子曰：‘小子无有宿问。’”孔子曰：“颛顼，黄帝之孙，昌意之子也，曰高阳。洪渊以有谋，䟽通而知事，养材以任地，履时以象天，依鬼神以制义，治气以教民，洁诚以祭祀。乘龙而至四海，北至于幽陵，南至于交趾，西济于流沙，东至于蟠木。动静之物，大小之神，日月所照，莫不祗属。”\n宰我曰：“请问帝喾。”孔子曰：“玄嚣之孙，蟜极之子也，曰高辛。生而神灵，自言其名。博施利物，不于其身。聪以知远，明以察微。顺天之义，知民之急。仁而威，惠而信，修身而天下服。取地之财而节用之，抚教万民而利诲之，历日月而迎送之，明鬼神而敬事之。其色郁郁，其德嶷嶷。其动也时，其服也士。春夏乘龙，秋冬乘马，黄黼黻衣，执中而获天下，日月所照，风雨所至，莫不从顺。”\n宰我曰：“请问帝尧。”孔子曰：“高辛之子也，曰放勳。其仁如天，其知如神，就之如日，望之如云。富而不骄，贵而不豫。黄黼黻衣，丹车白马，伯夷主礼，龙、夔教舞，举舜、彭祖而任之，四时先民治之。流共工于幽州，以变北狄；放驩兜于崇山，以变南蛮；杀三苗于三危，以变西戎；殛鲧于羽山，以变东夷。其言不貣，其德不回，四海之内，舟舆所至，莫不说夷。”\n宰我曰：“请问帝舜。”孔子曰：“蟜牛之孙，瞽叟之子也，曰重华。好学孝友，闻于四海，陶家事亲，宽裕温良，教敦而知时，畏天而知时，畏天而爱民，恤远而亲亲。承受大命，依于倪皇。叡明通知，为天下王：使禹傅土，主明山川，以利于民；使后稷播种，务勤嘉谷，以作饮食；羲和掌历，敬授民时；使益行火，以辟山莱；伯夷主礼，以节天下；夔作乐，以歌籥舞，和以锺鼓；皋陶作士，忠信䟽通，知民之情；契作司徒，教民孝友，敬政率经。其言不惑，其德不慝，举贤而天下平。南抚交阯、大教，西鲜支、渠庾、氐、羗，北山戎、发、息慎，东长夷、鸟夷羽民。舜之少也，恶顇劳苦，二十以孝闻乎天下，三十在位，嗣帝所，五十乃死，葬于苍梧之野。”\n宰我曰：“请问禹。”孔子曰：“高阳之孙，鲧之子也，曰文命。敏给克济，其德不回，其仁可亲，其言可信；声为律，身为度，称以出；亹亹穆穆，为纲为纪。巡九州，通九道，陂九泽，度九山。为神主，为民父母，左准绳，右规矩，履四时，据四海，平九州，戴九天，明耳目，治天下。举皋陶与益以赞其身，举干戈以征不享不道无道之民，四海之内，舟车所至，莫不宾服。”\n孔子曰：“予！大者如说，民说至矣。予也非其人也。”宰我曰：“予也不足，诚也，敬承命矣！”\n他日，宰我以语人。有为道诸孔子之所，孔子曰：“吾欲以颜色取人，于灭明邪改之。吾欲以语言取人，于予邪改之。吾欲以容貌取人，于师邪改之。”宰我闻之，惧，不敢见。\n", "para_ids": [1437, 1438, 1439, 1440, 1441, 1442, 1443, 1444, 1445, 1446]}
{"uid": 153, "level": "h2", "h1": "《大戴礼记》", "h2": "《劝学》第六十四", "h3": "22．4", "text": "孔子曰：“吾尝终日思矣，不如须臾之所学也；吾尝跂而望矣，不如升高之博见也。”升高而招，非臂加长也，而见者远；顺风而呼，非声加疾也，而闻者著。假车马者，非利足也，而致千里；假舟楫者，非能水也，而绝江海。君子之性非异也，善假于物也。\n孔子曰：野哉！君子不可以不学。见人不可以不饰，不饰无貌，无貌不敬，不敬无礼，无礼不立。夫远而有光者，饰也；近而逾明者，学也。譬之如洿邪，水潦属焉，莞蒲生焉，从上观之，谁知其非源泉也。\n子贡曰：“君子见大川必观，何也？”孔子曰：“夫水者，君子比德焉。偏与之而无私，似德；所及者生，所不及者死，似仁；其流行痺下倨句，皆循其理，似义；其赴百仞之溪，不疑，似勇；浅者流行，深渊不测，似智；弱约危通，似察；受恶不让，似贞；苞裹不清以入，鲜洁以出，似善化；必出，量必平，似正；盈不求概，似厉；折必以东西，似意；是以见大川必观焉。”\n", "para_ids": [1447, 1448, 1449]}
{"uid": 154, "level": "h2", "h1": "《大戴礼记》", "h2": "《子张问入官》第六十五", "h3": "23．1", "text": "子张问入官于孔子，孔子曰：“安身取誉为难也。”子张曰：“安身取誉如何？”\n孔子曰：“有善勿专，教不能勿搢，已过勿发，失言勿踦，不善辞勿遂，行事勿留。君子入官，自行此六路者，则身安誉至而政从矣。\n且夫忿数者，狱之所由生也；距谏者，虑之所以塞也；慢易者，礼之所以失也；堕怠者，时之所以后也；奢侈者，财之所以不足也；专者，事之所以不成也；历者，狱之所由生也。君子入官，除此七路者，则身安誉至而政从矣。\n故君子南面临官，大城而公治之，精知而略行之，合是忠信，考是大伦，存是美恶，而进是利，而除是害，而无求其报焉，而民情可得也。故临之无抗民之志，胜之无犯民之言，量之无狡民之辞，养之无扰于时，爱之勿宽于刑，言此则身安誉至而民自得也。\n故君子南面临官，所见迩，故明不可弊也；所求迩，故不劳而得也；所以治者约，故不用众而誉至也。法象在内，故法不远，而源泉不竭。故天下积也，而木不寡短长，人得其量，故治而不乱。故六者贯乎心，藏乎志，形乎色，发乎声，若此则身安而誉至，而民自得也。\n故君子南面临官，不治则乱至，乱至则争，争之至又反于乱。是故宽裕以容其民，慈爱以优柔之，而民自得也已。故躬行者，政之始也；调悦者，情之道也。善政行易，则民不怨，言调说和，则民不辨法，仁在身则民显以佚之也。财利之生征矣，贪以不得；善政必简矣，苟以乱之；善言必听矣，详以失之；规谏日至，烦以不听矣。言之善者，在所日闻；行之善者，在所能为。故上者，民之仪也；有司执政，民之表也；迩臣便辟者，群臣仆之伦也。故仪不正则民失誓，表弊则百姓乱，迩臣便辟不正廉，而群臣服污矣。故不可不慎乎三伦矣。故君子修身，反道察说，而迩道之服存焉。是故夫工女必自择丝麻，良工必自择赍材，贤君必自择左右。是故佚诸取人，劳于治事；劳于取人，佚于治事。故君子欲誉，则谨其所便；欲名，则谨于左右。故上者辟如缘木者，务高而畏下者滋甚。六马之离，必于四面之衢；民之离道，必于上之佚政也。故上者尊严而危，百姓者卑贱而神，民而爱之则存，恶之则亡也。\n故君子南面临官，贵而不骄，富而能恭，有本能图末，修业居久而谭，情迩而畅乎远，察一而关于多，一物治而万物不乱者，以身为本者也。故君子莅民，不可以不知民之性，达诸民之情，既知其以生有习，然后民特从命也。故世举则民亲之，政均则民无怨。故君子莅民，不临以高，不道以远，不责民之所不能。今临之以明王之成功，不因其情，则民严而不迎也；道以数年之业，不因其力，则民疾，疾则辟矣。故古者冕而前旒，所以蔽明也；统絖塞耳，所以弇聪也。故水至清则无鱼，人至察则无徒。\n故枉而直之，使自得之；优而柔之，使自求之；揆而度之，使自索之。民有小罪，必以其善以赦其过，如死使之生，其善也。是以上下亲而不离。故惠者，政之始也。政不正，则民不可教也；不习，则民不可使也。故君子欲言之见信也者，莫若先虚其内也；欲政之速行也者，莫若以身先之也；欲民之速服也者，莫若以道御之也。故不先以身，虽行必邻也；不以道御之，虽服必强矣；故非忠信，则无可以取亲于百姓矣；外内不相应，则无可以取信者矣。四者、治民之统也。”\n", "para_ids": [1450, 1451, 1452, 1453, 1454, 1455, 1456, 1457]}
{"uid": 155, "level": "h2", "h1": "《大戴礼记》", "h2": "《千乘》第六十八", "h3": "26．1", "text": "公曰：“千乘之国，受命于天子，通其四疆，教其书社，修其濯庙，建其宗主，设其四佐，列其五官，处其朝市，为仁如何？”子曰：“不仁，国不化。”\n公曰：“何如之谓仁？”子曰：“不淫于色。”\n子曰：“立妃设如太庙然，乃中治，中治不相陵，不相陵斯庶嫔遧，遧则事上静，静斯洁，信在中。朝大夫必慎以恭，出会谋事必敬以慎，言长幼小大必中度。此国家之所以崇也。\n立子设宗社，宗社先示威，威明显见，辨爵集德，是以母弟官子咸有臣志，莫敢援于外，大夫中妇私谒不行，此所以使五官治，执事政也。夫政以教百姓，百姓齐以嘉善，故蛊佞不生，此之谓良民。国有道则民昌，此国家之所以大遂也。\n卿设如大门，大门显美，小大尊卑中度，开明闭幽，内禄出灾，以顺天道，近者闲焉，远者稽焉。君发禁，宰而行之以时，通于地，散布于小，理天之灾祥，地宝丰省，及民共飨其禄，共任其灾，此国家之所以和也。\n国有四辅，辅，卿也。卿设如四体，毋易事，毋假名，毋重食。凡事尚贤，进能使知，事爵不世，能之不愆。凡民戴名，以能食力，以时成，以事立。此所以使民让也。民咸孝弟而安让，此以怨省而乱不作也，此国之所以长也。\n下无用，则国家富；上有义，则国家治；长有礼，则民不争；立有神，则国家敬；兼而爱之，则民无怨心；以为无命，则民不偷。昔者先王立此六者而树之德，此国家之所以茂也。\n设其四佐而官之。司徒典春，以教民之不时、不若、不令。成长幼老疾孤寡，以时通于四疆。有阖而不通，有烦而不治，则民不乐生，不利衣食。凡民之藏贮以及山川之神明加于民者，发国功谋，斋戒必敬，会时必节。日、历、巫、祝，执伎以守官，俟命而作，祈王年，祷民命及畜谷、蜚征、庶虞百草。方春三月，缓施生育，动作百物，于时有事，享于皇祖皇考，朝孤子八人，以成春事。\n司马司夏，以教士车甲。凡士执伎论功，修四卫，强股肱，质射御，才武聪慧，治众长卒，所以为仪缀于国。出可以为率，诱于军旅，四方诸侯之游士，国中贤馀、秀兴阅焉。方夏三月，养长秀，蕃庶物，于时有事，享于皇祖皇考，爵士之有庆者七人，以成夏事。\n司寇司秋，以听狱讼，治民之烦乱，执权变民中。凡民之不刑，崩本以要间，作起不敬，以欺惑憧愚。作于财贿、六畜、五谷曰盗；诱居室家有君子曰义；子女专曰𡝩；饰五兵及木石曰贼；以中情出，小曰间，大曰讲；利辤以乱属曰谗；以财投长曰贷。凡犯天子之禁，陈刑制辟，以追国民之不率上教者。夫是故一家三夫，道行三人，饮食，哀乐平，无狱。方秋三月，收敛以时，于时有事，尝新于皇祖皇考，食农夫九人，以成秋事。\n司空司冬，以制度制地事。准揆山林，规表衍沃，畜水行衰濯浸，以节四时之事。治地远近，以任民力，以节民食。太古食壮之食，攻老之事。”\n公曰：“功事不少而糇粮不多乎？”\n子曰：“太古之民，秀长以寿者，食也；在今之民，羸丑以胔者，事也。太古无游民，食节事时，民各安其居，乐其宫室，服事信上，上下交信，地移民在。今之世上治不平，民治不和，百姓不安其居，不乐其宫，老疾用财，壮狡用力，于兹民游，薄事贪食，于兹民忧。\n古者殷书为成男成女名属，升于公门，此以气食得节，作事得时，劝有功，夏服君事不及暍，冬服君事不及冻，是故年谷不成，天之饥馑，道无殣者。在今之世，男女属散，名不升于公门，此以气食不节，作事不成，天之饥馑，于时委民，不得以疾死。\n是故立民之居，必于中国之休地。因寒暑之和，六畜育焉，五谷宜焉。辨轻重，制刚柔，和五味，以节食时事。\n东辟之民曰夷，精以侥，至于大远，有不火食者矣。南辟之民曰蛮，信以朴，至于大远，有不火食者矣。西辟之民曰戎，劲以刚，至于大远，有不火食者矣。北辟之民曰狄，肥以戾，至于大远，有不火食者矣。及中国之民，曰五方之民，有安民，和味，咸有实用利器，知通之，信令之。\n及量地度居，邑有城郭，立朝市，地以度邑，以度民，以观安危。距封后利，先虑久固，依固可守，为奥可久，能节四时之事，霜露时降。方冬三月，草木落，庶虞藏，五谷必入于仓，于时有事，蒸于皇祖皇考，息国老六人，以成冬事。民咸知孤寡之必不末也，咸知有大功之必进等也，咸知用劳力之必以时息也，推而内之水火，入也弗之顾矣；而况有强适在前，有君长正之者乎！”公曰：“善哉！”\n", "para_ids": [1458, 1459, 1460, 1461, 1462, 1463, 1464, 1465, 1466, 1467, 1468, 1469, 1470, 1471, 1472, 1473, 1474]}
{"uid": 156, "level": "h2", "h1": "《大戴礼记》", "h2": "《四代》第六十九", "h3": "27．1", "text": "公曰：“四代之政刑，论其明者，可以为法乎？”子曰：“何哉！四代之政刑皆可法也。”\n公曰：“以我行之，其可乎？”子曰：“否，不可。臣愿君之立知而以观闻也。四代之政刑，君若用之，则缓急将有所不节，不节，君将约之；约之，卒将弃法；弃法，是无以为国家也。”\n公曰：“巧匠辅绳而斲，胡为其弃法也？”子曰：“心未之度，习未之狎，此以数踰而弃法也。夫规矩准绳钧衡，此昔者先王之所以为天下也。小以及大，近以知远。今日行之，可以知古，可以察今，其此耶！水火金木土谷，此谓六府，废一不可，进一不可，民并用之。今日行之，可以知古，可以察今，其此耶！昔夏商之未兴也，伯夷谓此二帝之眇。”\n公曰：“长国治民恒干，论政之大体以教民辨，历大道以时地性，兴民之阳德以教民事，上服周室之典以顺事天子，修政勤礼以交诸侯，大节无废，小眇其后乎？”子曰：“否，不可后也。《诗》云‘东有开明’，于时鸡三号以兴，庶虞动，蜚征作。啬民执功，百草咸淳，地倾水流之。是以天子盛服朝日于东堂，以教敬示威于天下也。是以祭祀昭有神明，燕食昭有慈爱，宗庙之事昭有义，率礼朝廷，昭有五官，无废甲冑之戒，昭果毅以听，天子曰崩，诸侯曰薨，大夫曰卒，士曰不禄，庶人曰死，昭哀。哀爱无失节，是以父慈子孝，兄爱弟敬。此昔先王之所先施于民也。君而后此，则为国家失本矣。”\n公曰：“善哉！子察教我也。”子曰：“乡也君之言善，执国之节也。君先眇而后善中备，以君之言，可以知古，可以察今，奂然而兴，民壹始。”\n公曰：“道耶？”子曰：“道也。”\n公曰：“吾未能知人，未能取人。”子曰：“君何为不观器视才。”\n公曰：“视可明乎？”子曰：“可以表仪。”\n公曰：“愿学之。”子曰：“平原大薮，瞻其草之高豊茂者，必有怪鸟兽居之。且草可财也，如艾而夷之，其地必宜五谷。高山多林，必有怪虎豹蕃孕焉；深渊大川必有蛟龙焉。民亦如之，君察之此，可以见器见才矣。”\n公曰：“吾犹未也。”子曰：“群然，戚然，颐然，睪然，踖然，柱然，抽然，首然，佥然，湛然，渊渊然，淑淑然，齐齐然，节节然，穆穆然，皇皇然。见才色修声不视闻，怪物怪命不改志，舌不更气，君见之举也。得之取也，有事事也。事必与食，食必与位，无相越踰。昔虞舜以天德嗣尧，取相十有六人如此。”\n公曰：“请问图德何尚？”子曰：“圣，知之华也。知，仁之实也。仁，信之器也。信，义之重也。义，利之本也。委利生孽。”\n公曰：“嘻，言之至也。道天地以民辅之，圣人何尚？”子曰：“有天德，有地德，有人德，此谓三德。三德率行，乃有阴阳，阳曰德，阴曰刑。”\n公曰：“善哉！再闻此矣。阳德何出？”子曰：“阳德出礼，礼出刑，刑出虑，虑则节事于近，而扬声于远。”\n公曰：“善哉！载事何以？”子曰：“德以监位，位以充局，局以观功，功以养民，民于此乎上。”\n公曰：“禄不可后乎？”子曰：“食为味，味为气，气为志，发志为言，发言定名，名以出信，信载义而行之，禄不可后也。”\n公曰：“所谓民与天地相参者，何谓也？”子曰：“天道以视，地道以履，人道以稽。废一曰失统，恐不长飨国。”\n公愀然其色。子曰：“君藏玉，惟慎用之，虽慎敬而勿爱。民亦如之。执事无貣，五官有差，喜无并爱，卑无加尊，浅无测深，小无招大，此谓枢机。枢机宾荐不蒙。昔舜征荐此道于尧，尧亲用之，不乱上下。”\n公曰：“请问民征。”子曰：“无以为也，难行。”\n公曰：“愿学之，几必能。”子曰：“贪于味不让，妨于政；愿富不久，妨于政；慕宠假贵，妨于政；治民恶众，妨于政；为父不慈，妨于政；为子不孝，妨于政；大纵耳目，妨于政；好色失志，妨于政；好见小利，妨于政；变徙无节，挠弱不立，妨于政；刚毅犯神，妨于政；鬼神过节，妨于政。幼勿与众，克勿与比，依勿与谋，放勿与游，徼勿与事。臣闻之弗庆，非事君也。君闻之弗用，以乱厥德，臣将庆其简者。盖人有可知者焉：貌色声众有美焉，必有美质在其中者矣；貌色声众有恶焉，必有恶质在其中者矣。此者，伯夷之所后出也。”\n子曰：“伯夷建国建政，修国修政。”公曰：“善哉！”\n", "para_ids": [1475, 1476, 1477, 1478, 1479, 1480, 1481, 1482, 1483, 1484, 1485, 1486, 1487, 1488, 1489, 1490, 1491, 1492, 1493, 1494]}
{"uid": 157, "level": "h2", "h1": "《大戴礼记》", "h2": "《虞戴德》第七十", "h3": "28．1", "text": "公曰：“昔有虞戴德何以？深虑何及？高举安取？”子曰：“君以闻之，唯丘无以更也。君之闻如未成也，黄帝慕修之曰明。法于天明，开施教于民，行此，以上明于天化也，物必起，是故民命而弗改也。”\n公曰：“善哉！以天教于民，可以班乎？”子曰：“可哉！虽可而弗由，此以上知所以行斧钺也。父之于子，天也；君之于臣，天也。有子不事父，有臣不事君，是非反天而到行耶？故有子不事父，不顺；有臣不事君，必刃。顺天作刑，地生庶物。是故圣人之教于民也，率天如祖地，能用民德，是以高举不过天，深虑不过地，质知而好仁，能用民力。此以三常之礼明，而名不蹇。礼失则坏，名失则惛。\n是故上古不讳，正天名也。天子之官四通，正地事也。天子御珽，诸侯御荼，大夫服笏，正民德也。敛此三者而一举之，戴天履地，以顺民事。天子告朔于诸侯，率天道而敬行之，以示威于天下也。诸侯内贡于天子，率名斅地实也。是以不至必诛。诸侯相见，卿为介，以其教士毕行，使仁守，会朝于天子。天子以岁二月，为坛于东郊，建五色，设五兵，具五味，陈六律，品奏五声，听明教。置离，抗大侯，规鹄，坚物。九卿佐三公，三公佐天子。天子践位，诸侯各以其属就位，乃升诸侯、诸侯之教士。教士执弓挟矢，揖让而升，履物以射，其心志端，色容正，时以斅伎。时有庆以地，不时有让以地。天下之有道也，有天子存；国之有道也，君得其正；家之不乱也，有仁父存。\n是故圣人之教于民也，以其近而见者，稽其远而明者。天事曰明，地事曰昌，人事曰乐，比两以庆。违此三者，谓之愚民，愚民曰奸，奸必诛。是以天下平而国家治，民亦无贷，居小不约，居大则治，众则集，寡则缪，祀则得福，以征则服，此唯官民之上德也。”\n公曰：“三代之相授，必更制典物，道乎？”子曰：“否。猷德保。保惛乎前，以小继大，变民示也。”\n公曰：“善哉！子之察教我也。”子曰：“丘于君唯无言，言必尽，于他人则否。”\n公曰：“教他人则如何？”子曰：“否。丘则不能。昔商老彭及仲傀，政之教大夫，官之教士，技之教庶人，扬则抑，抑则扬，缀以德行，不任以言。庶人以言，犹以夏后氏之袝怀袍褐也，行不越境。”\n公曰：“善哉！我则问政，子事教我。”子曰：“君问已参黄帝之制，制之大礼也。”\n公曰：“先圣之道，斯为美乎？”子曰：“斯为美。虽有美者，必偏。属于斯，昭天之福，迎之以祥；作地之福，制之以昌；兴民之德，守之以长。”公曰：“善哉！”\n", "para_ids": [1495, 1496, 1497, 1498, 1499, 1500, 1501, 1502, 1503]}
{"uid": 158, "level": "h2", "h1": "《大戴礼记》", "h2": "《诰志》第七十一", "h3": "29．1", "text": "公曰：“诰志无荒，以会民义，斋戒必敬，会时必节，牺牲必全，齐盛必洁，上下禋祀，外内无失节，其可以省怨远灾乎？”子曰：“丘未知其可以省怨也。”\n公曰：“然则何以事神？”子曰：“以礼会时。夫民见其礼，则上下援，援则乐，乐斯毋忧，以此怨省而乱不作也。夫礼会其四时，四孟、四季，五牲、五谷，顺至必时其节也，丘未知其可以为远灾也。”\n公曰：“然则为此何以？”子曰：“知仁合则天地成，天地成则庶物时，庶物时则民财敬，民财敬以时作，时作则节事，节事以动众，动众则有极，有极以使民则劝，劝则有功，有功则无怨，无怨则嗣世久，世久唯圣人。是故政以胜众，非以陵众；众以胜事，非以伤事；事以靖民，非以征民：故地广而民众，非以为灾，长之禄也。\n丘闻周太史曰：‘政不率天，亦不由人，则凡事易坏而难成。’虞史伯夷曰：‘明，孟也。幽，幼也。明幽，雌雄也。雌雄迭兴，而顺至正之统也。’日归于西，起明于东；月归于东，起明于西。虞夏之历，正建于孟春，于时冰泮发蛰，百草权舆，瑞雉无释。物乃岁俱，生于东，以顺四时，卒于冬分。于时鸡三号，平明。载于青色，抚十二月节，卒于丑。日月成岁历，再闰以顺天道，此谓岁虞汁月。天曰作明，曰与维天是戴；地曰作昌，曰与惟地是事；人曰作乐，曰与惟民是嬉。民之动能，不远厥事；民之悲色，不远厥德。此谓表里时合，物之所生，而蕃昌之道如此。\n天生物，地养物，物备兴而时用常节，曰圣人；主祭于天，曰天子。天子崩，步于四川，代于四山，卒葬曰帝。天作仁，地作富，人作治，乐治不倦，财富时节，是故圣人嗣则治。文王治以俟时；汤治以伐乱；禹治以移众，众服以立天下；尧贵以乐治时，举舜；舜治以德使力。在国统民如恕，在家抚官而国，安之勿变，劝之勿沮，民咸废恶如进良，上诱善而行罚，百姓尽于仁而遂安之，此古之明制之治天下也。\n仁者为圣贵次，力次，美次，射御次，古之治天下者必圣人。圣人有国，则日月不食，星辰不孛，海不运，河不满溢，川泽不竭，山不崩解，陵不施，川浴不处，深渊不涸。于时龙至不闭，凤降忘翼，鸷兽忘攫，爪鸟忘距，蜂虿不螫婴儿，蟁蝱不食夭驹，雒出服，河出图。自上世以来，莫不降仁。国家之昌，国家之臧，信仁。是故不赏不罚，如民咸尽力，车不建戈，远迩咸服，胤使来往，地宾毕极，无怨无恶，率惟懿德。此无空礼，无空名，贤人并忧，残毒以时省，举良良，举善善，恤民使仁，日斅仁宾也。”\n", "para_ids": [1504, 1505, 1506, 1507, 1508, 1509]}
{"uid": 159, "level": "h2", "h1": "《大戴礼记》", "h2": "《小辨》第七十五", "h3": "33．1", "text": "公曰：“寡人欲学小辨，以观于政，其可乎？”子曰：“否，不可。社稷之主爱日，日不可得，学不可以小辨，是故昔者先王学齐大道，以观于政。天子学乐辨风，制礼以行政；诸侯学礼辨官，政以行事，以尊事天子；大夫学德别义，矜行以事君；士学顺辨言，致命以遂志；庶人听长辨禁，农以行力。如此犹恐不济，奈何其小辨乎？”\n公曰：“不辨则何以为政？”子曰：“辨而不小。夫小辨破言，小言破义，小义破道。道小不通，通道必简。是故循弦以观于乐，足以辨风矣；《尔雅》以观于古，足以辨言矣；传言以象，反舌皆至，可谓简矣。夫道不简则不行，不行则不乐。夫亦固十祺之变，由不可既也，而况天下之言乎！”\n公曰：“然则吾何学而可？”子曰：“礼乐而力，忠信其君，其习可乎？”\n公曰：“多与我言忠信，而不可以入患。”子曰：“毋乃既明忠信之备，而口倦其君，则不可而有；明忠信之备，而又能行之，则可立待也。君朝而行忠信，百官承事，忠满于中而发于外，刑于民而放于四海，天下其孰能患之？”\n公曰：“请学忠信之备。”子曰：“唯社稷之主，实知忠信。若丘也，缀学之徒，安知忠信？”\n公曰：“非吾子问之而焉也？”子三辞，将对，公曰：“强避。”\n子曰：“强侍。丘闻大道不隐，丘言之，君发之于朝，行之于国，一国之人莫不知，何一之强辟？丘闻之，忠有九知：知忠必知中，知中必知恕，知恕必知外，知外必知德，知德必知政，知政必知官，知官必知事，知事必知患，知患必知备。若动而无备，患而弗知，死亡而弗知，安与知忠信？内思毕心曰知中，中以应实曰知恕，内恕外度曰知外，外内参意曰知德，德以柔政曰知政，正义辨方曰知官，官治物则曰知事，事戒不虞曰知备。毋患曰乐，乐义曰终。”\n", "para_ids": [1510, 1511, 1512, 1513, 1514, 1515, 1516]}
{"uid": 160, "level": "h2", "h1": "《大戴礼记》", "h2": "《用兵》第七十六", "h3": "34．1", "text": "公曰：“用兵者，其由不祥乎？”子曰：“胡为其不祥也。圣人之用兵也，以禁残止暴于天下也。及后世贪者之用兵也，以刈百姓、危国家也。”\n公曰：“古之戎兵，何世安起？”子曰：“伤害之生久矣，与民皆生。”\n公曰：“蚩尤作兵与？”子曰：“否。蚩尤，庶人之贪者也，𠬛利无义，不顾厥亲，以丧厥身。蚩尤惽慾而无猒者也，何兵之能作！蜂虿挟螫而生见害，而校以卫厥身者也。人生有喜怒，故兵之作，与民皆生，圣人利用而弥之，乱人兴之丧厥身。《诗》云：‘鱼在在藻，厥志在饵。’‘鲜民之生矣，不如死之久矣’。‘校德不塞，嗣武孙武子’。圣人爱百姓而忧海内，及后世之人，思其德必称其仁，故今之道尧、舜、禹、汤、文、武者，犹威致王今若存。夫民思其德，必称其人，朝夕祝之，升闻皇天，上神歆焉，故永其世而丰其年也。\n夏桀、商纣羸暴于天下，暴极不辜，杀戮无罪，不祥于天，粒食之民，布散厥亲；踈远国老，幼色是与，而暴慢是亲，谗贷处谷，法言法行处辟；殀替天道，逆乱四时，礼乐不行，而幼风是御；历失制，摄提失方，孟邹无纪；不告朔于诸侯，玉瑞不行，诸侯力政，不朝于天子，六蛮、四夷交伐于中国。于是降之灾，水旱臻焉，霜雪大薄，甘露不降，百草𣩙黄，五谷不升，民多夭疾，六畜𩜘𦙼，此大上之不论不议也。殀伤厥身，失坠天下。夫天之报殃于无德者，必与其民。”公惧焉，曰：“在民上者，可以无惧乎哉？”\n", "para_ids": [1517, 1518, 1519, 1520]}
{"uid": 161, "level": "h2", "h1": "《大戴礼记》", "h2": "《少闲》第七十七", "h3": "35．1", "text": "公曰：“今日少闲，我请言情于子。”子愀焉变色，迁席而辞曰：“君不可以言情于臣，臣请言情于君，君则不可。”\n公曰：“师之而不言情焉。其私不同。”子曰：“否。臣事君而不言情于君，则不臣；君而不言情于臣，则不君。有臣而不臣，犹可；有君而不君，民无所错手足。”\n公曰：“吾度其上下，咸通之；权其轻重，居之；准民之色，目既见之；鼓民之声，耳既闻之；动民之德，心既和之；通民之欲，兼而壹之；爱民亲贤而教不能：民庶说乎？”子曰：“说则说矣，可以为家，不可以为国。”\n公曰：“可以为家，胡为不可以为国？国之民，家之民也。”子曰：“国之民，诚家之民也。然其名异，不可同也。同名同食曰同等，唯不同等，民以知极。故天子昭百神于天地之间，以示威于天下也。诸侯修礼于封内，以事天子；大夫修官守职，以事其君；士修四卫，执技论力，以听乎大夫；庶人仰视天文，俯视地理，力时使，以听乎父母。此唯不同等，民以可治也。”\n公曰：“善哉！上与下不同乎？”子曰：“将以时同时不同。上谓之闲，下谓之多疾。君时同于民，布政也；民时同于君，服听也。上下相报而终于施。大犹已成，发其小者；远犹已成，发其近者。将行重器，先其轻者。先清而后浊者，天地也。天政曰正，地政曰生，人政曰辨。苟本正，则华英必得其节以秀孚矣。此官民之道也。”\n公曰：“善哉！请少复进焉。”子曰：“昔尧取人以状，舜取人以色，禹取人以言，汤取人以声，文王取人以度。此四代五王之取人，以治天下如此。”\n公曰：“嘻，善之不同也。”子曰：“何为其不同也？”\n公曰：“同乎？”子曰：“同。”\n公曰：“人状可知乎？”子曰：“不可知也。”\n公曰：“五王取人，各有以举之，胡为人之不可知也？”子曰：“五王取人，比而视，相而望，五王取人各以己焉，是以同状。”\n公曰：“以子相人何如？”子曰：“否。丘则不能五王取人。丘也传闻之，以委于君。丘则否能，亦又不能。”\n公曰：“我闻子之言，始蒙矣。”子曰：“由君居之，成于纯，胡为其蒙也。虽古之治天下者，岂生于异州哉！昔虞舜以天德嗣尧，布功散德制礼，朔方幽都来服，南抚交趾，出入日月，莫不率俾，西王母来献其白琯，粒食之民，昭然明视，民明教，通于四海，海外肃慎、北发、渠搜、氐、羗来服。舜有禹代兴，禹卒受命，乃迁邑姚姓于陈。作物配天，修德使力，民明教通于四海，海之外，肃慎、北发、渠搜、氐、羗来服。禹崩，十有七世，乃有末孙桀即位。桀不率先王之明德，乃荒耽于酒，淫泆于乐，德昏政乱，作宫室高台污池，土察以民为虐，粒食之民，惛焉几亡。\n乃有商履代兴。商履循礼法以观天子，天子不说，则嫌于死。成汤卒受天命，不忍天下粒食之民刈戮，不得以疾死，故乃放移夏桀，散亡其佐，乃迁姒姓于杞。发厥明德，顺民天心啬地，作物配天，制典慈民。咸合诸侯，作八政，命于总章。服禹功，以修舜绪，为副于天，粒食之民，昭然明视，民明教，通于四海，海之外，肃慎、北发、渠搜、氐、羗来服。成汤卒崩，殷德小破，二十有二世，乃有武丁即位。开先祖之府，取其明法，以为君臣上下之节，殷民更眩，近者说，远者至，粒食之民，昭然明视。武丁卒崩，殷德大破，九世，乃有末孙纣即位。纣不率先王之明德，乃上祖夏桀行，荒耽于酒，淫泆于乐，德昏政乱，作宫室高台，污池土察，以为民虐，粒食之民，忽然几亡。\n乃有周昌霸诸侯以佐之。纣不说诸侯之听于周昌，则嫌于死。乃退伐崇许魏，以客事天子。文王卒受天命，作物配天，制典慈民，用行三明，亲亲尚贤，民明教，通于四海，海之外，肃慎、北发、渠搜、氐、羗来服。君其志焉，或傒将至也。”\n公曰：“大哉！子之教我政也。列五王之德，烦烦如繁诸乎。”子曰：“君无誉臣，臣之言未尽，请尽臣之言，君如财之。”曰：“于此有功匠焉，有利器焉，有措扶焉，以时令其藏必周密，发如用之，可以知古，可以察今，可以事亲，可以事君，可用于生，又用之死，吉凶并兴，祸福相生，卒反生福，大德配天。”\n公愀然其色曰：“难立哉！”子曰：“臣愿君之立知如以观闻也。时天之气，用地之财，以生杀于民，民之死，不可以教。”\n公曰：“我行之，其可乎？”子曰：“唯此在君。君曰足，臣恐其不足。君曰不足，举其前，必举其后，举其左，必举其右。君既教矣，安能无善。”\n公吁焉其色曰：“大哉！子之教我制也。政之丰也，如木之成也。”子曰：“君知未成，言未尽也。凡草木，根鞁伤则枝叶必徧枯，偏枯是为不实，谷亦如之。上失政大，及小人畜谷。”\n公曰：“所谓失政者，若夏商之谓乎？”子曰：“否。若夏商者，天夺之魄，不生德焉。”\n公曰：“然则何以谓失政？”子曰：“所谓失政者，疆蒌未亏，人民未变，鬼神未亡，水土未絪，糟者犹糟，实者犹实，玉者犹玉，血者犹血，酒者犹酒，优以继愖，政出自家门，此之谓失政也。非天是反，人是反。臣故曰：君无言情于臣，君无假人器，君无假人名。”公曰：“善哉！”\n", "para_ids": [1521, 1522, 1523, 1524, 1525, 1526, 1527, 1528, 1529, 1530, 1531, 1532, 1533, 1534, 1535, 1536, 1537, 1538, 1539, 1540]}
{"uid": 162, "level": "h2", "h1": "《大戴礼记》", "h2": "《易本命》第八十二", "h3": "40．1", "text": "子曰：夫易之生人、禽兽、万物、昆虫，各有以生。或奇或偶，或飞或行，而莫知其情，惟达道德者，能原本之矣。\n", "para_ids": [1541]}
{"uid": 163, "level": "h2", "h1": "《国语》", "h2": "鲁语·《季桓子穿井获羊》", "h3": "2．25．1", "text": "季桓子穿井，获如土缶，其中有羊焉。使问之仲尼曰：“吾穿井而获狗，何也？”对曰：“以丘之所闻，羊也。丘闻之：木石之怪曰夔、蝄蜽，水之怪曰龙、罔象，土之怪曰羵羊。”\n", "para_ids": [1542]}
{"uid": 164, "level": "h2", "h1": "《国语》", "h2": "鲁语·《公父文伯之母对季康子问》", "h3": "2．26．1", "text": "季康子问于公父文伯之母曰：“主亦有以语肥也。”对曰：“吾能老而已，何以语子。”康子曰：“虽然，肥愿有闻于主。”对曰：“吾闻之先姑曰：‘君子能劳，后世有继。’”子夏闻之，曰：“善哉！商闻之曰：‘古之嫁者，不及舅、姑，谓之不幸。’夫妇学于舅、姑者，礼也。”\n", "para_ids": [1543]}
{"uid": 165, "level": "h2", "h1": "《国语》", "h2": "鲁语·《公父文伯之母论劳逸》", "h3": "2．29．3", "text": "“王后亲织玄紞，公侯之夫人加之以纮、綖，卿之内子为大带，命妇成祭服，列士之妻加之以朝服，自庶士以下，皆衣其夫。社而赋事，蒸而献功，男女效绩，愆则有辟，古之制也。君子劳心，小人劳力，先王之训也。自上以下，谁敢淫心舍力？今我、寡也，尔又在下位，朝夕处事，犹恐忘先人之业。况有怠惰，其何以避辟！吾冀而朝夕修我曰：‘必无废先人。’尔今曰：‘胡不自安。’以是承君之官，余惧穆伯之绝嗣也。”仲尼闻之曰：“弟子志之，季氏之妇不淫矣。”\n", "para_ids": [1544]}
{"uid": 166, "level": "h2", "h1": "《国语》", "h2": "鲁语·《公父文伯之母别于男女之礼》", "h3": "2．30．1", "text": "公父文伯之母，季康子之从祖叔母也。康子往焉，䦱门与之言，皆不踰阈。祭悼子，康子与焉，胙不受，彻俎不宴，宗不具不绎，绎不尽饫则退。仲尼闻之，以为别于男女之礼矣。\n", "para_ids": [1545]}
{"uid": 167, "level": "h2", "h1": "《国语》", "h2": "鲁语·《公父文伯卒其母戒其妾》", "h3": "2．32．1", "text": "公父文伯卒，其母戒其妾曰：“吾闻之：好内，女死之；好外，士死之。今吾子夭死，吾恶其以好内闻也。二三妇之辱共先者祀，请无瘠色，无洵涕，无掐膺，无忧容，有降服，无加服。从礼而静，是昭吾子也。”仲尼闻之曰：“女知莫若妇，男知莫若夫。公父氏之妇智也夫！欲明其子之令德。”\n", "para_ids": [1546]}
{"uid": 168, "level": "h2", "h1": "《国语》", "h2": "鲁语·《孔丘谓公父文伯之母知礼》", "h3": "2．33．1", "text": "公父文伯之母朝哭穆伯，而暮哭文伯。仲尼闻之曰：“季氏之妇可谓知礼矣。爱而无私，上下有章。”\n", "para_ids": [1547]}
{"uid": 169, "level": "h2", "h1": "《国语》", "h2": "鲁语·《孔丘论大骨》", "h3": "2．34．1", "text": "吴伐越，堕会稽，获骨焉，节专车。吴子使来好聘，且问之仲尼，曰：“无以吾命。”宾发币于大夫，及仲尼，仲尼爵之。既彻俎而宴，客执骨而问曰：“敢问骨何为大？”仲尼曰：“丘闻之：昔禹致群神于会稽之山，防风氏后至，禹杀而戮之，其骨节专车。此为大矣。”客曰：“敢问谁守为神？”仲尼曰：“山川之灵，足以纪纲天下者，其守为神；社稷之守者为公侯。皆属于王者。”客曰：“防风何守也？”仲尼曰：“汪芒氏之君也，守封、嵎之山者也，为来姓。在虞、夏、商为汪芒氏，于周为长狄，今为大人。”客曰：“人长之极几何？”仲尼曰：“僬侥氏长三尺，短之至也。长者不过十，数之极也。”\n", "para_ids": [1548]}
{"uid": 170, "level": "h2", "h1": "《国语》", "h2": "鲁语·《孔丘论楛矢》", "h3": "2．35．1", "text": "仲尼在陈，有隼集于陈侯之庭而死，楛矢贯之，石砮其长尺有咫。陈惠公使人以隼如仲尼之馆问之。仲尼曰：“隼之来也远矣！此肃慎氏之矢也。昔武王克商，通道于九夷、百蛮，使各以其方贿来贡，使无忘职业。于是肃慎氏贡楛矢、石砮，其长尺有咫。先王欲昭其令德之致远也，以示后人，使永监焉，故铭其栝曰‘肃慎氏之贡矢’，以分大姬，配虞胡公而封诸陈。古者，分同姓以珍玉，展亲也；分异姓以远方之职贡，使无忘服也。故分陈以肃慎氏之贡。君若使有司求诸故府，其可得也。”使求，得之金椟，如之。\n", "para_ids": [1549]}
{"uid": 171, "level": "h2", "h1": "《国语》", "h2": "鲁语·《孔丘非难季康子以田赋》", "h3": "2．37．1", "text": "季康子欲以田赋，使冉有访诸仲尼。仲尼不对，私于冉有曰：“求来！女不闻乎？先王制土，籍田以力，而砥其远迩；赋里以入，而量其有无；任力以夫，而议其老幼。于是乎有鳏、寡、孤、疾，有军旅之出，则征之，无则已。其岁，收田一井，出稷禾、秉刍、缶米，不是过也。先王以为足。若子季孙欲其法也，则有周公之籍矣；若欲犯法，则苟而赋，又何访焉！”\n", "para_ids": [1550]}
{"uid": 172, "level": "h2", "h1": "《荀子》", "h2": "《非相篇》第五", "h3": "5．2", "text": "盖帝尧长，帝舜短；文王长，周公短；仲尼长，子弓短。昔者，卫灵公有臣曰公孙吕，身长七尺，面长三尺，焉广三寸，鼻目耳具，而名动天下。楚之孙叔敖，期思之鄙人也，突秃长左，轩较之下，而以楚霸。叶公子高微小短瘠，行若将不胜其衣。然白公之乱也，令尹子西、司马子期皆死焉；叶公子高入据楚，诛白公，定楚国，如反手尔，仁义功名善于后世。故士不揣长，不揳大，不权轻重，亦将志乎心尔。长短、小大、美恶形相，岂论也哉！且徐偃王之状，目可瞻马；仲尼之状，面如蒙倛；周公之状，身如断菑；皋陶之状，色如削瓜；闳夭之状，面无见肤；傅说之状，身如植鳍；伊尹之状，面无须麋；禹跳，汤偏，尧、舜参牟子，从者将论志意、比类文学邪？直将差长短、辨美恶，而相欺傲邪？\n", "para_ids": [1551]}
{"uid": 173, "level": "h2", "h1": "《荀子》", "h2": "《非十二子篇》第六", "h3": "6．7", "text": "略法先王而不知其统，然而犹材剧志大，闻见杂博。案往旧造说，谓之五行，甚僻违而无类，幽隐而无说，闭约而无解。案饰其辞而祗敬之曰：此真先君子之言也。子思唱之，孟轲和之，世俗之沟犹瞀儒，嚾嚾然不知其所非也，遂受而传之，以为仲尼、子游为兹厚于后世，是则子思、孟轲之罪也。\n若夫总方略，齐言行，壹统类，而群天下之英杰而告之以大古，教之以至顺，奥窔之閒，簟席之上，歙然圣王之文章具焉，佛然平世之俗起焉，六说者不能入也，十二子者不能亲也，无置锥之地，而王公不能与之争名，在一大夫之位，则一君不能独畜，一国不能独容，成名况乎诸侯，莫不愿以为臣，是圣人之不得埶者也，仲尼、子弓是也。\n今夫仁人也，将何务哉？上则法舜、禹之制，下则法仲尼、子弓之义，以务息十二子之说，如是，则天下之害除，仁人之事毕，圣王之迹箸矣。\n弟佗其冠，祌禫其辞，禹行而舜趋，是子张氏之贱儒也。正其衣冠，齐其颜色，嗛然而终日不言，是子夏氏之贱儒也。偷儒惮事，无廉耻而耆饮食，必曰君子固不用力，是子游氏之贱儒也。彼君子则不然，佚而不惰，劳而不僈，宗原应变，曲得其宜，如是，然后圣人也。\n", "para_ids": [1552, 1553, 1554, 1555]}
{"uid": 174, "level": "h2", "h1": "《荀子》", "h2": "《仲尼篇》第七", "h3": "7．1", "text": "仲尼之门，五尺之竖子言羞称乎五伯。是何也？曰：然。彼诚可羞称也。齐桓、五伯之盛者也，前事则杀兄而争国；内行则姑姊妹之不嫁者七人，闺门之内，般乐奢汰，以齐之分奉之而不足；外事则诈邾、袭莒，并国三十五。其事行也若是其险污淫汰也。彼固曷足称乎大君子之门哉！若是而不亡，乃霸，何也？曰：于乎！夫齐桓公有天下之大节焉，夫孰能亡之？倓然见管仲之能足以讬国也，是天下之大知也。安忘其怒，忘其雠，遂立以为仲父，是天下之大决也。立以为仲父，而贵戚莫之敢妬也；与之高、国之位，而本朝之臣莫之敢恶也；与之书社三百，而富人莫之敢距也。贵贱长少，秩秩焉莫不从桓公而贵敬之，是天下之大节也。诸侯有一节如是，则莫之能亡也；桓公兼此数节者而尽有之，夫又何可亡也？其霸也宜哉！非幸也，数也。\n然而仲尼之门，五尺之竖子言羞称乎五伯，是何也？曰：然。彼非平政教也，非致隆高也，非綦文理也，非服人之心也。乡方略，审劳佚，谨畜积，脩斗备，而能颠倒其敌者也。诈心以胜矣。彼以让饰争，依乎仁而蹈利者也，小人之杰也，彼固曷足称乎大君子之门哉！彼王者则不然。致贤而能以救不肖，致彊而能以宽弱，战必能殆之而羞与之斗，委然成文以示之天下，而暴国安自化矣，有灾缪者然后诛之。故圣王之诛也，綦省矣。文王诛四，武王诛二，周公卒业，至于成王则安无诛矣。故道岂不行矣哉！文王载百里地而天下一，桀、纣舍之，厚于有天下之势而不得以匹夫老。故善用之，则百里之国足以独立矣；不善用之，则楚六千里而为雠人役。故人主不务得道而广有其埶，是其所以危也。\n求善处大重，任大事，擅宠于万乘之国，必无后患之术：莫若好同之，援贤博施，除怨而无妨害人。耐任之，则慎行此道也。而不耐任，且恐失宠，则莫若早同之，推贤让能而安随其后。如是，有宠则必荣，失宠则必无罪，是事君者之宝而必无后患之术也。故知兵者之举事也，满则虑嗛，平则虑险，安则虑危，曲重其豫，犹恐及其𣄸，是以百举而不陷也。孔子曰：“巧而好度，必节；勇而好同，必胜；知而好谦，必贤。”此之谓也。愚者反是。处重擅权，则好专事而妬贤能，抑有功而挤有罪，志骄盈而轻旧怨，以吝啬而不行施道乎上，为重招权于下以妨害人，虽欲无危，得乎哉！是以位尊则必危，任重则必废，擅宠则必辱，可立而待也，可炊而傹也。是行也？则堕之者众而持之者寡矣。\n", "para_ids": [1556, 1557, 1558]}
{"uid": 175, "level": "h2", "h1": "《荀子》", "h2": "《儒效篇》第八", "h3": "8．4", "text": "“仲尼将为鲁司寇，沈犹氏不敢朝饮其羊，公慎氏出其妻，慎溃氏踰境而徙，鲁之粥牛马者不豫贾，必蚤正以待之也。居于阙党，阙党之子弟罔不分，有亲者取多，孝弟以化之也。儒者在本朝则美政，在下位则美俗，儒之为人下如是矣。”王曰：“然则其为人上何如？”孙卿曰：“其为人上也广大矣：志意定乎内，礼节脩乎朝，法则度量正乎官，忠信爱利形乎下，行一不义、杀一无罪而得天下，不为也。此君子义信乎人矣，通于四海，则天下应之如讙。是何也？则贵名白而天下治也。故近者歌讴而乐之，远者竭蹶而趋之，四海之内若一家，通达之属莫不从服，夫是之谓人师。《诗》曰：‘自西自东，自南自北，无思不服。’此之谓也。夫其为人下也如彼，其为人上也如此，何谓其无益于人之国也？”昭王曰：“善。”\n客有道曰：“孔子曰：‘周公其盛乎！身贵而愈恭，家富而愈俭，胜敌而愈戒。’”应之曰：“是殆非周公之行，非孔子之言也。武王崩，成王幼，周公屏成王而及武王，履天子之籍，负扆而坐，诸侯趋走堂下。当是时也，夫又谁为恭矣哉！兼制天下，立七十一国，姬姓独居五十三人焉，周之子孙苟不狂惑者，莫不为天下之显诸侯，孰谓周公俭哉！武王之诛纣也，行之日以兵忌，东面而迎太岁，至氾而汎，至怀而坏，至共头而山隧。霍叔惧曰：‘出三日而五灾至，无乃不可乎？’周公曰：‘刳比干而囚箕子，飞廉、恶来知政，夫又恶有不可焉？’遂选马而进，朝食于戚，暮宿乎百泉，旦厌于牧之野，鼓之而纣卒易乡，遂乘殷人而诛纣。盖杀者非周人，因殷人也。故无首虏之获，无蹈难之赏，反而定三革，偃五兵，合天下，立声乐，于是《武》、《象》起而《韶》、《护》废矣。四海之内莫不变心易虑以化顺之，故外阖不闭，跨天下而无蕲。当是时也，夫又谁为戒矣哉！”\n造父者、天下之善御者也，无舆马则无所见其能。羿者、天下之善射者也，无弧矢则无所见其巧。大儒者、善调一天下者也，无百里之地则无所见其功。舆固马选矣，而不能以至远，一日而千里，则非造父也。弓调矢直矣，而不能以射远中微，则非羿也。用百里之地，而不能以调一天下、制强暴，则非大儒也。彼大儒者，虽隐于穷阎漏屋，无置锥之地，而王公不能与之争名；在一大夫之位，则一君不能独畜，一国不能独容，成名况乎诸侯，莫不愿得以为臣；用百里之地而千里之国莫能与之争胜，笞捶暴国，齐一天下，而莫能倾也。是大儒之征也。其言有类，其行有礼，其举事无悔，其持险应变曲当，与时迁徙，与世偃仰，千举万变，其道一也。是大儒之稽也。其穷也，俗儒笑之：其通也，英杰化之，嵬琐逃之，邪说畏之，众人愧之。通则一天下，穷则独立贵名，天不能死，地不能埋，桀、跖之世不能污，非大儒莫之能立，仲尼、子弓是也。\n", "para_ids": [1559, 1560, 1561]}
{"uid": 176, "level": "h2", "h1": "《荀子》", "h2": "《王制篇》第九", "h3": "9．6", "text": "故君人者欲安，则莫若平政爱民矣；欲荣，则莫若隆礼敬士矣；欲立功名，则莫若尚贤使能矣；是君人者之大节也。三节者当，则其馀莫不当矣；三节者不当，则其馀虽曲当，犹将无益也。孔子曰：“大节是也，小节是也，上君也。大节是也，小节非也，一出焉，一入焉，中君也。大节非也，小节虽是也，吾无观其馀矣。”\n", "para_ids": [1562]}
{"uid": 177, "level": "h2", "h1": "《荀子》", "h2": "《正论篇》第十八", "h3": "18．7", "text": "世俗之为说者曰：“大古薄葬，棺厚三寸，衣衾三领，葬田不妨田，故不掘也。乱今厚葬，饰棺，故掘也。”是不及知治道，而不察于抇不抇者之所言也。凡人之盗也，必以有为，不以备不足，则以重有馀也。而圣王之生民也，皆使富厚、优犹知足，而不得以有馀过度。故盗不窃、贼不刺，狗豕吐菽粟，而农贾皆能以货财让；风俗之美，男女自不取于涂，而百姓羞拾遗。故孔子曰：“天下有道，盗其先变乎！”虽珠玉满体，文绣充棺，黄金充椁，加之以丹矸，重之以曾青，犀象以为树，琅玕、龙兹、华觐以为实，人犹且莫之抇也。是何也？则求利之诡缓，而犯分之羞大也。\n", "para_ids": [1563]}
{"uid": 178, "level": "h2", "h1": "《荀子》", "h2": "《乐论篇》第二十", "h3": "20．11", "text": "孔子曰：“吾观于乡，而知王道之易易也。”\n", "para_ids": [1564]}
{"uid": 179, "level": "h2", "h1": "《荀子》", "h2": "《解蔽篇》第二十一", "h3": "21．6", "text": "孔子仁知且不蔽，故学乱术足以为先王者也。一家得周道，举而用之，不蔽于成积也。故德与周公齐，名与三王并，此不蔽之福也。圣人知心术之患，见蔽塞之祸，故无欲无恶，无始无终，无近无远，无博无浅，无古无今，兼陈万物而中县衡焉。是故众异不得相蔽以乱其伦也。何谓衡？曰：道。故心不可以不知道。心不知道，则不可道而可非道。人孰欲得恣而守其所不可以禁其所可？以其不可道之心取人，则必合于不道人，而不合于道人，以其不可道之心，与不可道之人论道人，乱之本也。夫何以知！：心知道，然后可道；可道，然后能守道以禁非道。以其可道之心取人，则合于道人，而不合于不道之人矣。以其可道之心，与道人论非道，治之要也。何患不知？\n故治之要在于知道。人何以知道？曰：心。心何以知？曰：虚壹而静。心未尝不臧也，然而有所谓虚；心未尝不满也，然而有所谓一，心未尝不动也，然而有所谓静。人生而有知，知而有志。志也者、臧也，然而有所谓虚，不以所已臧害所将受谓之虚。心生而有知，知而有异，异也者、同时兼知之。同时兼知之，两也，然而有所谓一，不以夫一害此一谓之壹。心、卧则梦，偷则自行，使之则谋。故心未尝不动也，然而有所谓静，不以梦剧乱知谓之静。未得道而求道者，谓之虚壹而静。作之，则将须道者之虚，虚则入；将事道者之壹，壹则尽；将思道者之静，静则察。知道、察，知道、行，体道者也。虚壹而静，谓之大清明。万物莫形而不见，莫见而不论，莫论而失位。坐于室而见四海，处于今而论久远，䟽观万物而知其情，参稽治乱而通其度，经纬天地而材官万物，制割大理，而宇宙里矣。恢恢广广，孰知其极！睪睪广广，孰知其德！涫涫纷纷，孰知其形！明参日月，大满八极，夫是之谓大人。夫恶有蔽矣哉！心者、形之君也，而神明之主也，出令而无所受令。自禁也，自使也，自夺也，自取也，自行也，自止也。故口可劫而使墨云，形可劫而使诎申，心不可劫而使易意，是之则受，非之则辞。故曰：心容，其择也无禁，必自见，其物也杂博，其精之至也不贰。《诗》云：“采采卷耳，不盈顷筐。嗟我怀人，寘彼周行。”顷筐、易满也，卷耳、易得也，然而不可以贰周行。故曰：心枝则无知，倾则不精，貣则疑惑。以赞稽之，万物可兼知也。身尽其故则美。类不可两也，故知者择一而壹焉。农精于田而不可以为田师，贾精于市而不可以为市师，工精于器而不可以为器师。有人也，不能此三技而可使治三官，曰：精于道者也，非精于物者也。精于物者以物物，精于道者兼物物。故君子壹于道而以赞稽物。壹于道则正，以赞稽物则察，以正志行察论，则万物官矣。昔者，舜之治天下也，不以事诏而万物成。处一之危，其荣满侧；养一之微，荣矣而未知。故《道经》曰：“人心之危，道心之微。”危微之几，惟明君子而后能知之。故人心譬如槃水，正错而勿动，则湛浊在下而清明在上，则足以见须眉而察肤理矣。微风过之，湛浊动乎下，清明乱于上，则不可以得大形之正也。心亦如是矣。故导之以理，养之以清，物莫之倾，则足以定是非、决嫌疑矣。小物引之，则其正外易，其心内倾，则不足以决庶理矣。故好书者众矣，而仓颉独传者、壹也；好稼者众矣，而后稷独传者、壹也；好乐者众矣，而夔独传者、壹也；好义者众矣，而舜独传者、壹也。倕作弓，浮游作矢，而羿精于射；奚仲作车，桑杜作乘马，而造父精于御。自古及今，未尝有两而能精者也。曾子曰：“是其庭可以搏鼠，恶能与我歌矣！”\n", "para_ids": [1565, 1566]}
{"uid": 180, "level": "h2", "h1": "《荀子》", "h2": "《成相篇》二十五", "h3": "25．1", "text": "请成相，世之殃，愚闇愚闇堕贤良，人主无贤、如瞽无相何伥伥！请布基，慎圣人，愚而自专事不治，主忌苟胜、群臣莫谏必逢灾。论臣过，反其施，尊主安国尚贤义，拒谏饰非、愚而上同国必祸。曷谓罢？国多私，比周还主党与施，远贤近谗、忠臣蔽塞主势移。曷谓贤？明君臣，上能尊主下爱民，主诚听之、天下为一海内宾。主之孽，谗人达，贤能遁逃国乃蹶，愚以重愚、闇以重闇成为桀。世之灾，妬贤能，飞廉知政任恶来，卑其志意、大其园囿高其台。武王怒，师牧野，纣卒易乡启乃下，武王善之、封之于宋立其祖。世之衰，谗人归，比干见刳箕子累，武王诛之、吕尚招麾殷民怀。世之祸，恶贤士，子胥见杀百里徙，穆公得之、强配五伯六卿施。世之愚，恶大儒，逆斥不通孔子拘，展禽三绌、春申道缀基毕输。请牧基，贤者思，尧在万世如见之，谗人罔极、险陂倾侧此之疑。基必施，辨贤、罢，文、武之道同伏戏，由之者治、不由者乱何疑为？凡成相，辨法方，至治之极复后王，慎、墨、季、惠，百家之说诚不详。治复一，脩之吉，君子执之心如结，众人贰之、谗夫弃之形是诘。水至平，端不倾，心术如此象圣人。人而有埶、直而用抴必参天。世无王，穷贤良，暴人刍豢仁糟糠，礼乐灭息、圣人隐伏墨术行。治之经，礼与刑，君子以修百姓宁，明德慎罚、国家既治四海平。治之志，后埶富，君子诚之好以待，处之敦固、有深藏之能远思。思乃精，志之荣，好而壹之神以成，精神相及、一而不贰为圣人。治之道，美不老，君子由之佼以好，下以教诲子弟、上以事祖考。《成相》竭，辞不蹶，君子道之顺以达，宗其贤良、辨其殃孽。\n", "para_ids": [1567]}
{"uid": 181, "level": "h2", "h1": "《荀子》", "h2": "《赋篇》第二十六", "h3": "26．6", "text": "天下不治，请陈佹诗：天地易位，四时易乡。列星陨坠，旦暮晦盲。幽闇登昭，日月下藏。公正无私，见谓从横，志爱公利，重楼䟽堂，无私罪人，憼革戒兵。道德纯备，谗口将将。仁人绌约，敖暴擅强，天下幽险，恐失世英。螭龙为蝘蜓，鸱枭为凤皇。比干见刳，孔子拘匡。昭昭乎其知之明也，郁郁乎其遇时之不祥也。拂乎其欲礼义之大行也，闇乎天下之晦盲也。皓天不复，忧无疆也。千岁必反，古之常也。弟子勉学，天不忘也。圣人共手，时几将矣。与愚以疑，愿闻反辞。其《小歌》也：“念彼远方，何其塞矣！仁人诎约，暴人衍矣。忠臣危殆，谗人服矣。”\n", "para_ids": [1568]}
{"uid": 182, "level": "h2", "h1": "《荀子》", "h2": "《大略篇》第二十七", "h3": "27．71", "text": "齐人欲伐鲁，忌卞庄子，不敢过卞。晋人欲伐卫，畏子路。不敢过蒲。\n曾子曰：“孝子言为可闻，行为可见。言为可闻，所以说远也；行为可见，所以说近也。近者说则亲，远者说则附。亲近而附远，孝子之道也。”\n曾子行，晏子从于郊，曰：“婴闻之，君子赠人以言，庶人赠人以财。婴贫无财，请假于君子，赠吾子以言：乘舆之轮、太山之木也，示诸檃栝，三月五月，为帱菜敝而不反其常。君子之檃栝不可不谨也，慎之。兰、槀本，渐于蜜醴，一佩易之。正君渐于香酒，可谗而得也；君子之所渐，不可不慎也。”\n人之于文学也，犹玉之于琢磨也。《诗》曰：“如切如瑳，如琢如磨。”谓学问也。和氏之璧、井里之厥也，玉人琢之，为天下宝。子赣、季路，故鄙人也，被文学，服礼义，为天下列士。\n子贡问于孔子曰：“赐倦于学矣，愿息事君。”孔子曰：“《诗》云：‘温恭朝夕，执事有恪。’事君难，事君焉可息哉！”“然则赐愿息事亲。”孔子曰：“《诗》云：‘孝子不匮，永锡尔类。’事亲难，事亲焉可息哉！”“然则赐愿息于妻子。”孔子曰：“《诗》云：‘刑于寡妻，至于兄弟，以御于家邦。’妻子难，妻子焉可息哉”！“然则赐愿息于朋友。”孔子曰：“《诗》云：‘朋友攸摄，摄以威仪。’朋友难，朋友焉可息哉！”“然则赐愿息耕。”孔子曰：“《诗》云：‘昼尔于茅，宵尔索绹。亟其乘屋，其始播百谷。’耕难，耕焉可息哉”！“然则赐无息者乎？”孔子曰：“望其圹，皋如也，嵮如也，鬲如也，此则知所息矣。”子贡曰：“大哉死乎！君子息焉，小人休焉。”\n子夏家贫，衣若县鹑。人曰：“子何不仕？”曰：“诸侯之骄我者，吾不为臣；大夫之骄我者，吾不复见。”\n曾子食鱼，有馀，曰：“洎之。”门人曰：“洎之伤人，不若奥之。”曾子泣涕曰：“有异心乎哉！”伤其闻之晚也。\n虞舜、孝己孝而亲不爱，比干、子胥忠而君不用，仲尼、颜渊知而穷于世。劫迫于暴国而无所辟之，则崇其善，扬其美，言其所长，而不称其所短也。惟惟而亡者，诽也；博而穷者，訾也；清之而俞浊者，口也。\n", "para_ids": [1569, 1570, 1571, 1572, 1573, 1574, 1575, 1576]}
{"uid": 183, "level": "h2", "h1": "《荀子》", "h2": "《宥坐篇》第二十八", "h3": "28．1", "text": "孔子观于鲁桓公之庙，有欹器焉。孔子问于守庙者曰：“此为何器？”守庙者曰：“此盖为宥坐之器。”孔子曰：“吾闻宥坐之器者，虚则欹，中则正，满则覆。”孔子顾谓弟子曰：“注水焉！”弟子挹水而注之，中而正，满而覆，虚而欹。孔子喟然而叹曰：“吁！恶有满而不覆者哉！”子路曰：“敢问持满有道乎？”孔子曰：“聪明圣知，守之以愚；功被天下，守之以让；勇力抚世，守之以怯；富有四海，守之以谦。此所谓挹而损之之道也。”\n孔子为鲁摄相，朝七日而诛少正卯。门人进问曰：“夫少正卯、鲁之闻人也，夫子为政而始诛之，得无失乎？”孔子曰：“居！吾语汝其故。人有恶者五，而盗窃不与焉：一曰心达而险，二曰行辟而坚，三曰言伪而辨，四曰记丑而博，五曰顺非而泽。此五者有一于人，则不得免于君子之诛，而少正卯兼有之。故居处足以聚徒成群，言谈足以饰邪营众，强足以反是独立，此小人之桀雄也，不可不诛也。是以汤诛尹谐，文王诛潘止，周公诛管叔，太公诛华仕，管仲诛付里乙，子产诛邓析、史付，此七子者，皆异世同心，不可不诛也。《诗》曰：‘忧心悄悄，愠于群小。’小人成群，斯足忧矣。”\n孔子为鲁司寇，有父子讼者，孔子拘之，三月不别也。其父请止，孔子舍之。季孙闻之不说，曰：“是老也欺予，语予曰：‘为国家必以孝。’今杀一人以戮不孝，又舍之。”冉子以告。孔子慨然叹曰：“呜呼！上失之，下杀之，其可乎！不教其民而听其讼，杀不辜也。三军大败，不可斩也；狱犴不治，不可刑也，罪不在民故也。今嫚令谨诛、贼也，生也有时，敛也无时，暴也；不教而责成功、虐也。已此三者，然后刑可即也。《书》曰：‘义刑义杀，勿庸以即，予维曰未有顺事。’言先教也。”故先王既陈之以道，上先服之；若不可，尚贤以綦之；若不可，废不能以单之；綦三年而百姓从风矣。躬行不从，然后俟之以刑，则民知罪矣。《诗》曰：“尹氏大师，维周之氐，秉国之均，四方是维，天子是庳，卑民不迷。”是以威厉而不试，刑错而不用，此之谓也。今之世则不然：乱其教，繁其刑，其民迷惑而堕焉，则从而制之，是以刑弥繁而邪不胜。三尺之岸而虚车不能登也，百仞之山任负车登焉，何则？陵迟故也。数仞之墙而民不踰也，百仞之山而竖子冯而游焉，陵迟故也。今夫世之陵迟亦久矣，而能使民勿踰乎！《诗》曰：“周道如砥，其直如矢。君子所履，小人所视。眷焉顾之，潸焉出涕！”岂不哀哉！\n孔子观于东流之水，子贡问于孔子曰：“君子之所以见大水必观焉者，是何也？”孔子曰：“夫水、徧与诸生而无为也，似德；其流也埤下裾拘，必循其理，似义；其洸洸乎不淈尽，似道；若有决行之，其应佚若声响，其赴百仞之谷不惧，似勇；主量必平，似法；盈不求概，似正；淖约微达，似察；以出以入，以就鲜絜，似善化；其万折也必东，似志。是故君子见大水必观焉。”\n孔子曰：“吾有耻也，吾有鄙也，吾有殆也：幼不能强学，老无以教之，吾耻之。去其故乡，事君而达，卒遇故人，曾无旧言，吾鄙之。与小人处者，吾殆之也。”\n孔子曰：“如垤而进，吾与之；如丘而止，吾已矣。”今学曾未如肬赘，则具然欲为人师。\n孔子南适楚，厄于陈、蔡之閒，七日不火食，藜羹不糂，弟子皆有饥色。子路进问之，曰：“由闻之：为善者天报之以福，为不善者天报之以祸。今夫子累德、积义、怀美，行之日久矣，奚居之隐也？”孔子曰：“由不识，吾语汝。汝以知者为必用邪？王子比干不见剖心乎！女以忠者为必用邪？关龙逄不见刑乎！女以谏者为必用邪？吴子胥不磔姑苏东门外乎！夫遇、不遇者，时也；贤、不肖者，材也。君子博学、深谋不遇时者多矣。由是观之，不遇世者众矣，何独丘也哉！且夫芷兰生于深林，非以无人而不芳。君子之学，非为通也；为穷而不困，忧而意不衰也，知祸福终始而心不惑也。夫贤、不肖者，材也；为、不为者，人也；遇、不遇者，时也；死生者，命也。今有其人不遇其时，虽贤、其能行乎？苟遇其时，何难之有？故君子博学、深谋、修身、端行以俟其时。”孔子曰：“由！居！吾语汝，昔晋公子重耳霸心生于曹，越王勾践霸心生于会稽，齐桓公小白霸心生于莒。故居不隐者思不远，身不佚者志不广。女庸安知吾不得之桑落之下乎哉！”\n子贡观于鲁庙之北堂，出而问于孔子曰：“乡者，赐观于太庙之北堂，吾亦未辍，还复瞻被北盖，皆𢇍，被有说邪？匠过绝邪？”孔子曰：“太庙之堂，亦尝有说。官致良工，因丽节文，非无良材也，盖曰贵文也。”\n", "para_ids": [1577, 1578, 1579, 1580, 1581, 1582, 1583, 1584]}
{"uid": 184, "level": "h2", "h1": "《荀子》", "h2": "《子道篇》第二十九", "h3": "29．2", "text": "鲁哀公问于孔子曰：“子从父命，孝乎？臣从君命，贞乎？”三问，孔子不对。孔子趋出，以语子贡曰：“乡者，君问丘也，曰：‘子从父命，孝乎？臣从君命，贞乎？’三问而丘不对，赐以为何如？”子贡曰：“子从父命，孝矣；臣从君命，贞矣，夫子有奚对焉？”孔子曰：“小人哉！赐不识也。昔万乘之国有争臣四人，则封疆不削；千乘之国有争臣三人，则社稷不危；百乘之家有争臣二人，则宗庙不毁。父有争子，不行无礼；士有争友，不为不义。故子从父，奚子孝？臣从君，奚臣贞？审其所以从之之谓孝、之谓贞也。”\n子路问于孔子曰：“有人于此，夙兴夜寐，耕耘树艺，手足胼胝以养其亲，然而无孝之名，何也？”孔子曰：“意者身不敬与？辞不逊与？色不顺与？古之人有言曰：‘衣与，缪与，不女聊。’今夙兴夜寐，耕耘树艺，手足胼胝以养其亲，无此三者，则何为而无孝之名也，意者所友非仁人邪？”孔子曰：“由，志之，吾语汝：虽有国士之力，不能自举其身，非无力也，势不可也。故入而行不脩，身之罪也；出而名不章，友之过也。故君子入则笃行，出则友贤，何为而无孝之名也？”\n子路问于孔子曰：“鲁大夫练而床，礼邪？”孔子曰：“吾不知也。”子路出，谓子贡曰：“吾以夫子为无所不知，夫子徒有所不知。”子贡曰：“女何问哉？”子路曰：“由问鲁大夫练而床，礼邪？夫子曰：‘吾不知也。’”子贡曰：“吾将为汝问之。”子贡问曰：“练而床，礼邪？”孔子曰：“非礼也。”子贡出，谓子路曰：“女谓夫子为有所不知乎？夫子徒无所不知，汝问非也。礼、居是邑不非其大夫。”\n子路盛服见孔子，孔子曰：“由，是裾裾何也？昔者，江出于岷山，其始出也，其源可以滥觞，及其至江之津也，不放舟、不避风则不可涉也，非唯下流水多邪？今汝衣服既盛，颜色充盈，天下且孰肯谏汝矣？由！”子路趋而出，改服而入，盖犹若也。孔子曰：“志之，吾语女：慎于言者不华，慎于行者不伐，色知而有能者、小人也。故君子知之曰知之，不知曰不知，言之要也；能之曰能之，不能曰不能，行之至也。言要则知，行至则仁。既知且仁，夫恶有不足矣哉！”\n子路入，子曰：“由，知者若何？仁者若何？”子路对曰：“知者使人知己，仁者使人爱己。”子曰：“可谓士矣。”子贡入，子曰：“赐，知者若何？仁者若何？”子贡对曰：“知者知人，仁者爱人。”子曰：“可谓士君子矣。”颜渊入，子曰：“回，知者若何？仁者若何？”颜渊对曰：“知者自知，仁者自爱。”子曰：“可谓明君子矣。”\n子路问于孔子曰：“君子亦有忧乎？”孔子曰：“君子，其未得也，则乐其意，既已得之，又乐其治，是以有终身之乐，无一日之忧。小人者，其未得也，则忧不得，既已得之，又恐失之，是以有终身之忧，无一日之乐也。”\n", "para_ids": [1585, 1586, 1587, 1588, 1589, 1590]}
{"uid": 185, "level": "h2", "h1": "《荀子》", "h2": "《法行篇》第三十", "h3": "30．2", "text": "曾子曰：“无内人之䟽而外人之亲，无身不善而怨人，无刑已至而呼天。内人之踈而外人之亲，不亦反乎！身不善而怨人，不亦远乎！刑已至而呼天，不亦晚乎！《诗》曰：‘涓涓源水，不雝不塞。毂已破碎，乃大其辐。事已败矣，乃重大息。’其云益乎！”\n曾子病，曾元持足。曾子曰：“元，志之！吾语汝：夫鱼鳖鼋鼍犹以渊为浅而堀穴其中，鹰鸢犹以山为卑而增巢其上，及其得也，必以饵。故君子苟能无以利害义，则耻辱亦无由至矣。”\n子贡问于孔子曰：“君子之所以贵玉而贱珉者，何也？为夫玉之少而珉之多邪？”孔子曰：“恶！赐，是何言也？夫君子岂多而贱之、少而贵之哉！夫玉者、君子比德焉，温润而泽，仁也；栗而理，知也；坚刚而不屈，义也；廉而不刿，行也；折而不桡，勇也；瑕适并见，情也；扣之，其声清扬而远闻，其止辍然，辞也。故虽有珉之雕雕，不若玉之章章。《诗》曰：‘言念君子，温其如玉。’此之谓也。”\n曾子曰：“同游而不见爱者，吾必不仁也；交而不见敬者，吾必不长也；临财而不见信者，吾必不信也。三者在身，曷怨人？怨人者穷，怨天者无识。失之己而反诸人，岂不亦迂哉！”\n南郭惠子问于子贡曰：“夫子之门，何其杂也？”子贡曰：“君子正身以俟，欲来者不距，欲去者不止。且夫良医之门多病人，隐栝之侧多枉木，是以杂也。”\n孔子曰：“君子有三恕。有君不能事，有臣而求其使，非恕也；有亲不能报，有子而求其孝，非恕也；有兄不能敬，有弟而求其听令，非恕也。士明于此三恕，则可以端身矣。”\n孔子曰：“君子有三思，而不可不思也。少而不学，长无能也；老而不教，死无思也；有而不施，穷无与也。是故君子少思长则学，老思死则教，有思穷则施也。”\n", "para_ids": [1591, 1592, 1593, 1594, 1595, 1596, 1597]}
{"uid": 186, "level": "h2", "h1": "《荀子》", "h2": "《哀公篇》第三十一", "h3": "31．1", "text": "鲁哀公问于孔子曰：“吾欲论吾国之士，与之治国，敢问何如取之邪？”孔子对曰：“生今之世，志古之道，居今之俗，服古之服，舍此而为非者，不亦鲜乎！”哀公曰：“然则夫章甫、絇屦、绅带而搢笏者，此皆贤乎？”孔子对曰：“不必然。夫端衣、玄裳、絻而乘路者，志不在于食荤；斩衰、菅屦、杖而啜粥者，志不在于酒肉。生今之世，志古之道，居今之俗，服古之服，舍此而为非者，虽有、不亦鲜乎！”哀公曰：“善。”\n孔子曰：“人有五仪：有庸人，有士，有君子，有贤人，有大圣。”哀公曰：“敢问何如斯可谓庸人矣？”孔子对曰：“所谓庸人者，口不能道善言，心不知邑邑；不知选贤人善士而讬其身焉以为己忧，动行不知所务，止立不知所定；日选择于物，不知所贵；从物如流，不知所归；五凿为正，心从而坏；如此，则可谓庸人矣。”\n哀公曰：“善！敢问何如斯可谓士矣？”孔子对曰：“所谓士者，虽不能尽道术，必有率也：虽不能徧美善，必有处也。是故知不务多，务审其所知；言不务多，务审其所谓；行不务多，务审其所由。故知既已知之矣，言既已谓之矣，行既已由之矣，则若性命肌肤之不可易也。故富贵不足以益也，卑贱不足以损也，如此，则可谓士也。”\n哀公曰：“善！敢问何如斯可谓之君子矣？”孔子对曰：“所谓君子者，言忠信而心不德，仁义在身而色不伐，思虑明通而辞不争，故犹然如将可及者，君子也。”哀公曰：“善！敢问何如斯可谓贤人矣？”孔子对曰：“所谓贤人者，行中规绳而不伤于本，言足法于天下而不伤于身，富有天下而无怨财，布施天下而不病贫，如此，则谓贤人矣。”\n哀公曰：“善！敢问何如斯可谓大圣矣？”孔子对曰：“所谓大圣者，知通乎大道，应变而不穷，辨乎万物之情性者也。大道者、所以变化遂成万物也，情性者、所以理然不、取舍也。是故其事大辨乎天地，明察乎日月，总要万物于风雨，缪缪肫肫，其事不可循，若天之嗣，其事不可识，百姓淡然不识其邻，若此，则可谓大圣矣。”哀公曰：“善！”\n鲁哀公问舜冠于孔子，孔子不对。三问，不对。哀公曰：“寡人问舜冠于子，何以不言也？”孔子对曰：“古之王者，有务而拘领者矣，其政好生而恶杀焉，是以凤在列树，麟在郊野，乌鹊之巢可俯而窥也。君不此问而问舜冠，所以不对也。”\n鲁哀公问于孔子曰：“寡人生于深宫之中，长于妇人之手，寡人未尝知哀也，未尝知忧也，未尝知劳也，未尝知惧也，未尝知危也。”孔子曰：“君之所问，圣君之问也。丘、小人也，何足以知之？”曰：“非吾子无所闻之也。”孔子曰：“君入庙门而右，登自胙阶，仰视榱栋，俛见几筵，其器存，其人亡，君以此思哀，则哀将焉而不至矣！君昧爽而栉冠，平明而听朝，一物不应，乱之端也，君以此思忧，则忧将焉而不至矣！君平明而听朝，日昃而退，诸侯之子孙必有在君之末庭者，君以此思劳，则劳将焉而不至矣！君出鲁之四门以望鲁四郊，亡国之虚则必有数盖焉，君以此思惧，则惧将焉而不至矣！且丘闻之：君者、舟也，庶人者、水也。水则载舟，水则覆舟；君以此思危，则危将焉而不至矣！”\n鲁哀公问于孔子曰：“绅、委、章甫，有益于仁乎？”孔子蹴然曰：“君号然也！资衰、苴杖者不听乐，非耳不能闻也，服使然也。黼衣、黻裳者不茹荤，非口不能味也，服使然也。且丘闻之，好肆不守折，长不为市。窃其有益与其无益，君其知之矣。”\n鲁哀公问于孔子曰：“请问取人？”孔子对曰：“无取健，无取詌，无取口啍。健、贪也，詌、乱也，口啍、诞也。故弓调而后求劲焉，马服而后求良焉，士信悫而后求知能焉。士不信悫而有多知能，譬之其豺狼也，不可以身尒也。语曰：‘桓公用其贼，文公用其盗。’故明主任计不信怒，闇主信怒不任计。计胜怒则强，怒胜计则亡。”\n定公问于颜渊曰：“子亦闻东野毕之善驭乎？”颜渊对曰：“善则善矣。虽然，其马将失。”定公不悦，入谓左右曰：“君子固谗人乎？”三日而校来谒，曰：“东野毕之马失。两骖列，两服入厩。”定公越席而起，曰：“趋驾召颜渊！”颜渊至，定公曰：“前日，寡人问吾子，吾子曰：‘东野毕之驭，善则善矣。虽然，其马将失。’不识吾子何以知之？”颜渊对曰：“臣以政知之，昔舜巧于使民而造父巧于使马。舜不穷其民，造父不穷其马，是以舜无失民，造父无失马也。今东野毕之驭也，上车执辔，衔体正矣；步骤驰骋，朝礼毕矣；历险致远，马力尽矣。然犹求马不已，是以知之也。”定公曰：“善！可得少进乎？”颜渊对曰：“臣闻之：鸟穷则啄，兽穷则攫，人穷则诈。自古及今，未有穷其下而能无危者也。”\n", "para_ids": [1598, 1599, 1600, 1601, 1602, 1603, 1604, 1605, 1606, 1607]}
{"uid": 187, "level": "h2", "h1": "《荀子》", "h2": "《尧问篇》第三十二", "h3": "32．5", "text": "子贡问于孔子曰：“赐为人下而未知也。”孔子曰：“为人下者乎？其犹土也？深抇之而得甘泉焉，树之而五谷播焉，草木殖焉，禽兽育焉，生则立焉，死则入焉，多其功而不惪。为人下者，其犹土也。”\n为说者曰：“孙卿不及孔子。”是不然。孙卿迫于乱世，鰌于严刑，上无贤主，下遇暴秦，礼义不行，教化不成，仁者诎约，天下冥冥，行全剌之，诸侯大倾。当是时也，知者不得虑，能者不得治，贤者不得使，故君上蔽而无覩，贤人距而不受。然则孙卿怀将圣之心，蒙佯狂之色，视天下以愚。《诗》曰：“既明且哲，以保其身。”此之谓也。是其所以名声不白，徒与不众，光辉不博也。今之学者得孙卿之遗言馀教，足以为天下法式表仪，所存者神，所过者化。观其善行，孔子弗过，世不详察，云非圣人，柰何！天下不治，孙卿不遇时也。德若尧、禹，世少知之。方术不用，为人所疑。其知至明，循道正行，足以为纪纲。呜呼！贤哉！宜为帝王。天地不知，善桀、纣，杀贤良。比干剖心，孔子拘匡；接舆辟世，箕子佯狂；田常为乱，阖闾擅强。为恶得福，善者有殃。今为说者又不察其实，乃信其名。时世不同，誉何由生？不得为政，功安能成？志修德厚，孰谓不贤乎！\n", "para_ids": [1608, 1609]}
{"uid": 188, "level": "h2", "h1": "《晏子春秋》", "h2": "《谏》上·《景公衣狐白裘不知天寒晏子谏》", "h3": "1．21", "text": "景公之时，雨雪三日而不霁。公被狐白之裘，坐于堂侧阶。晏子入见，立有间，公曰：“怪哉！雨雪三日而天不寒。”晏子对曰：“天不寒乎？”公笑。晏子曰：“婴闻古之贤君饱而知人之饥，温而知人之寒，逸而知人之劳。今君不知也。”公曰：“善！寡人闻命矣。”乃令出裘发粟以与饥寒者。令所睹于涂者，无问其乡；所睹于里者，无问其家；循国计数，无言其名。士既事者兼月，疾者兼岁。孔子闻之曰：“晏子能明其所欲，景公能行其所善也。”\n", "para_ids": [1610]}
{"uid": 189, "level": "h2", "h1": "《晏子春秋》", "h2": "《谏》上·《景公从畋十八日不返国晏子谏》", "h3": "1．24", "text": "景公畋于署梁，十有八日而不返。晏子自国往见公。比至，衣冠不正，不革衣冠，望游而驰。公望见晏子，下而急带曰：“夫子何为遽乎？国家得无有故乎？”晏子对曰：“不亦急也！虽然，婴愿有复也。国人皆以君为安野而不安国，好兽而恶民，毋乃不可乎？”公曰：“何哉？为夫妇狱讼之不正乎？则泰士子牛存矣；为社稷宗庙之不享乎？则泰祝子游存矣；为诸侯宾客莫之应乎？则行人子羽存矣；为田野之不辟，仓库之不实乎？则申田存焉；为国家之有馀不足聘乎？则吾子存矣。寡人之有五子，犹心之有四支，心有四支，故心得佚焉。今寡人有五子，故寡人得佚焉，岂不可哉！”晏子对曰：“婴闻之，与君言异。若乃心之有四支，而心得佚焉，则可；令四支无心，十有八日，不亦久乎！”公于是罢畋而归。\n", "para_ids": [1611]}
{"uid": 190, "level": "h2", "h1": "《晏子春秋》", "h2": "《谏》下·《景公冬起大台之役晏子谏》", "h3": "2．5", "text": "晏子使于鲁，比其返也，景公使国人起大台之役，岁寒不已，役之冻馁者乡有焉，国人望晏子。晏子至，已复事，公延坐，饮酒乐，晏子曰：“君若赐臣，臣请歌之。”歌曰：“庶民之言曰：‘冻水洗我，若之何！太上靡散我，若之何！’”歌终，喟然流涕。公就止之曰：“夫子曷为至此？殆为大台之役夫！寡人将速罢之。”晏子再拜。出而不言，遂如大台，执朴鞭其不务者，曰：“吾细人也，皆有盖庐，以避燥湿，君为壹台而不速成，何为？”国人皆曰：“晏子助天为虐。”晏子归，未至，而君出令趣罢役，车驰而人趋。仲尼闻之，喟然叹曰：“古之善为人臣者，声名归之君，祸灾归之身，入则切磋其君之不善，出则高誉其君之德义，是以虽事惰君，能使垂衣裳，朝诸侯，不敢伐其功。当此道者，其晏子是耶！”\n", "para_ids": [1612]}
{"uid": 191, "level": "h2", "h1": "《晏子春秋》", "h2": "《谏》下·《景公嬖妾死守之三日不歛晏子谏》", "h3": "2．21", "text": "景公之嬖妾婴子死，公守之，三日不食，肤著于席不去。左右以复，而君无听焉。晏子入，复曰：“有术客与医俱言曰：‘闻婴子病死，愿请治之。’”公喜，遽起，曰：“病犹可为乎？”晏子曰：“客之道也，以为良医也，请尝试之。君请屏，洁沐浴饮食，间病者之宫，彼亦将有鬼神之事焉。”公曰：“诺。”屏而沐浴。晏子令棺人入歛，已歛，而复曰：“医不能治病，已殓矣，不敢不以闻。”公作色不说，曰：“夫子以医命寡人，而不使视，将歛而不以闻，吾之为君，名而已矣。”晏子曰：“君独不知死者之不可以生耶？婴闻之，君正臣从谓之顺，君僻臣从谓之逆。今君不道顺而行僻，从邪者迩，道善者远，谗谀萌通，而贤良废灭，是以谄谀繁于闾，邪行交于国也。昔吾先君桓公用管仲而霸，嬖乎竖刁而灭，今君薄于贤人之礼，而厚嬖妾之哀。且古圣王畜私不伤行，殓死不失爱，送死不失哀。行伤则溺己，爱失则伤生，哀失则害性。是故圣王节之也。死即毕殓，不留生事，棺椁衣衾，不以害生养，哭泣处哀，不以害生道。今朽尸以留生，广爱以伤行，循哀以害性，君之失矣。故诸侯之宾客惭入吾国，本朝之臣惭守其职，崇君之行，不可以导民；从君之欲，不可以持国。且婴闻之，朽而不殓，谓之僇尸，臭而不收，谓之陈胔。反明王之性，行百姓之诽，而内嬖妾于僇胔，此之为不可。”公曰：“寡人不识，请因夫子而为之。”晏子复曰：“国之士大夫，诸侯四邻宾客，皆在外，君其哭而节之。”仲尼闻之曰：“星之昭昭，不若月之曀曀，小事之成，不若大事之废，君子之非，贤于小人之是也。其晏子之谓欤！”\n", "para_ids": [1613]}
{"uid": 192, "level": "h2", "h1": "《晏子春秋》", "h2": "《问》上·《景公问欲善齐国之政以干霸王晏子对以官未具》", "h3": "3．6", "text": "景公问晏子曰：“吾欲善治齐国之政，以干霸王之诸侯。”晏子对曰：“官未具也。臣数以闻，而君不肯听也。故臣闻仲尼居处惰倦，廉隅不正，则季次、原宪侍；气郁而疾，志意不通，则仲由、卜商侍；德不盛，行不厚，则颜回、骞、雍侍。今君之朝臣万人，兵车千乘，不善政之所失于下，霣坠于民者众矣，未有能士敢以闻者。臣故曰：官未具也。”公曰：“寡人欲从夫子而善齐国之政，可乎？”对曰：“婴闻之，国有具官，然后其政可善。”公作色不说，曰：“齐国虽小，则可谓官不具？”对曰：“此非臣之所复也。昔吾先君桓公身体惰懈，辞令不给，则隰朋暱侍；左右多过，狱谳不中，则弦甯暱侍；田野不修，民氓不安，则甯戚暱侍；军吏怠，戎士偷，则王子成甫暱侍；居处佚怠，左右慑畏，繁乎乐，省乎治，则东郭牙暱侍；德义不中，信行衰微，则管子暱侍。先君能以人之长续其短，以人之厚补其薄，是以辞令穷远而不逆，兵加于有罪而不顿，是故诸侯朝其德，而天子致其胙。今君之过失多矣，未有一士以闻者也。故曰：官不具。”公曰：“善。”\n", "para_ids": [1614]}
{"uid": 193, "level": "h2", "h1": "《晏子春秋》", "h2": "《问》上·《景公问为政何患晏子对以善恶不分》", "h3": "3．30", "text": "景公问于晏子曰：“为政何患？”晏子对曰：“患善恶之不分。”公曰：“何以察之？”对曰：“审择左右。左右善，则百僚各得其所宜，而善恶分。”孔子闻之曰：“此言也信矣！善进，则不善无由入矣；不善进，则善无由入矣。”\n", "para_ids": [1615]}
{"uid": 194, "level": "h2", "h1": "《晏子春秋》", "h2": "《问》下·《曾子问不谏上不顾民以成行义者晏子对以何以成也》", "h3": "4．31", "text": "曾子问晏子曰：“古者尝有上不谏上，下不顾民，退处山谷，以成行义者也？”晏子对曰：“察其身无能也，而讬乎不欲谏上，谓之诞意也。上惛乱，德义不行，而邪辟朋党，贤人不用，士亦不易其行，而从邪以求进，故有隐有不隐。其行法，士也，迺夫议上，则不取也。夫上不谏上，下不顾民，退处山谷，婴不识其何以为成行义者也。”\n《梁丘据问子事三君不同心晏子对以一心可以事百君》梁丘据问晏子曰：“子事三君，君不同心，而子俱顺焉，仁人固多心乎？”晏子对曰：“婴闻之，顺爱不懈，可以使百姓，暴强不忠，不可以使一人。一心可以事百君，三心不可以事一君。”仲尼闻之曰：“小子识之！晏子以一心事百君者也。”\n", "para_ids": [1616, 1617]}
{"uid": 195, "level": "h2", "h1": "《晏子春秋》", "h2": "《杂》上·《晋欲攻齐使人往观晏子以礼侍而折其谋》", "h3": "5．17", "text": "晋平公欲伐齐，使范昭往观焉。景公觞之，饮酒酣，范昭曰：“请君之弃罇。”公曰：“酌寡人之罇，进之于客。”范昭已饮，晏子曰：“彻罇，更之。”罇觯具矣，范昭佯醉，不悦而起舞，谓太师曰：“能为我调成周之乐乎？吾为子舞之。”太师曰：“冥臣不习。”范昭趋而出。景公谓晏子曰：“晋、大国也，使人来将观吾政，今子怒大国之使者，将柰何？”晏子曰：“夫范昭之为人也，非陋而不知礼也，且欲试吾君，臣故绝之也。”景公为太师曰：“子何以不为客调成周之乐乎？”太师对曰：“夫成周之乐，天子之乐也，若调之，必人主舞之。今范昭、人臣也，而欲舞天子之乐，臣故不为也。”范昭归以报平公曰：“齐未可伐也。臣欲试其君，而晏子识之；臣欲犯其乐，而太师知之。”仲尼闻之曰：“夫不出于尊俎之间，而知冲千里之外，其晏子之谓也。！而太师其与焉。”\n", "para_ids": [1618]}
{"uid": 196, "level": "h2", "h1": "《晏子春秋》", "h2": "《杂》上·《景公使鲁有事已仲尼以为知礼》", "h3": "5．22", "text": "晏子使鲁，仲尼命门弟子往观。子贡反，报曰：“孰谓晏子习于礼乎？夫礼曰：‘登阶不历，堂上不趋，授玉不跪。’今晏子皆反此，孰谓晏子习于礼者？”晏子既已有事于鲁君，退见仲尼，仲尼曰：“夫礼，登阶不历，堂上不趋，授玉不跪。夫子反此乎？”晏子曰：“婴闻两楹之间，君臣有位焉，君行其一，臣行其二。君之来遬，是以登阶历、堂上趋以及位也。君授玉卑，故跪以下之。且吾闻之，大者不踰闲，小者出入可也。”晏子出，仲尼送之以宾客之礼，反，命门弟子曰：“不计之义，维晏子为能行之。”\n", "para_ids": [1619]}
{"uid": 197, "level": "h2", "h1": "《晏子春秋》", "h2": "《杂》上·《曾子将行晏子送之而赠以善言》", "h3": "5．24", "text": "曾子将行，晏子送之曰：“婴闻之，君子赠人以轩，不若以言。婴请以言之，以轩乎？”曾子曰：“请以言。”晏子曰：“今夫车轮，山之直木也，良匠揉之，其圆中规，虽有槁暴，不复嬴矣，故君子慎隐揉。和氏之璧，井里之困也，良工修之，则为存国之宝，故君子慎所修。今夫兰本，三年而成，湛之苦酒，则君子不近，庶人不佩；湛之麋醢，而贾匹马矣。非兰本美也，所湛然也。愿子之必求所湛。婴闻之，君子居必择乡，游必就士，择居所以求士，求士所以辟患也。婴闻之汩常移质，习俗移性，不可不慎也。”\n", "para_ids": [1620]}
{"uid": 198, "level": "h2", "h1": "《晏子春秋》", "h2": "《杂》上·《晏子居丧逊畣家老仲尼善之》", "h3": "5．31", "text": "晏子居晏桓子之丧，麤衰，斩，苴绖带，杖，菅屦，食粥，居倚庐，寝苫，枕草。其家老曰：“非大夫丧父之礼也。”晏子曰：“唯卿为大夫。”曾子以闻孔子，孔子曰：“晏子可谓能远害矣。不以己之是驳人之非，逊辞以避咎，义也夫！”\n", "para_ids": [1621]}
{"uid": 199, "level": "h2", "h1": "《晏子春秋》", "h2": "《重而异者》·《景公台成盆成适愿合葬其母晏子谏而许》", "h3": "7．11", "text": "景公宿于路寝之宫，夜分，闻西方有男子哭者，公悲之。明日朝，问于晏子曰：“寡人夜者闻西方有男子哭者，声甚哀，气甚悲，是奚为者也？寡人哀之。”晏子对曰：“西郭徒居布衣之士盆成适也。父之孝子，兄之顺弟也。又尝为孔子门人。今其母不幸而死，祔柩未葬，家贫，身老，子𡥶，恐力不能合祔，是以悲也。”公曰：“子为寡人弔之，因问其偏祔何所在？”晏子奉命往弔，而问偏之所在。盆成适再拜，稽首而不起，曰：“偏祔寄于路寝，得为地下之臣，拥札掺笔，给事宫殿中右陛之下，愿以某日送，未得君之意也。穷困无以图之，布唇枯舌，焦心热中，今君不辱而临之，愿君图之。”晏子曰：“然。此人之甚重者也，而恐君不许也。”盆成适蹶然曰：“凡在君耳！且臣闻之，越王好勇，其民轻死；楚灵王好细腰，其朝多饿人；子胥忠其君，故天下皆愿得以为臣；曾参、孝己爱其亲，故天下皆愿得以为子。今为人子臣，而离散其亲戚，孝乎哉？足以为子臣乎？若此而得祔，是生臣而安死母也；若此而不得，则臣请挽尸车而寄之于国门外宇溜之下，身不敢饮食，拥辕执辂，木干鸟栖，袒肉暴骸，以望君愍之。贱臣虽愚，窃意明君哀而不忍也。”晏子入，复乎公，公忿然作色而怒曰：“子何必患若言而教寡人乎？”晏子对曰：“婴闻之，忠不避危，爱无恶言。且婴固以难之矣。今君营处为游观，既夺人有，又禁其葬，非仁也；肆心傲听，不恤民忧，非义也。若何勿听？”因道盆成适之辞。公喟然太息曰：“悲乎哉！子勿复言。”迺使男子袒免，女子发笄者以百数，为开凶门，以迎盆成适。适脱衰绖，冠条缨，墨缘，以见乎公。公曰：“吾闻之，五子不满隅，一子可满朝，非迺子耶！”盆成适于是临事不敢哭，奉事以礼，毕，出门，然后举声焉。\n", "para_ids": [1622]}
{"uid": 200, "level": "h2", "h1": "《晏子春秋》", "h2": "《重而异者》·《仲尼称晏子行补三君而不有果君子也》", "h3": "7．28", "text": "仲尼曰：“灵公污，晏子事之以整齐；庄公壮，晏子事之以宣武；景公奢，晏子事之以恭俭：君子也！相三君而善不通下，晏子、细人也。”晏子闻之，见仲尼曰：“婴闻君子有讥于婴，是以来见。如婴者，岂能以道食人者哉！婴之宗族待婴而祀其先人者数百家，与齐国之閒士待婴而举火者数百家，臣为此仕者也。如臣者，岂能以道食人者哉！”晏子出，仲尼送之以宾客之礼，再拜其辱。反，命门弟子曰：“救民之姓而不夸，行补三君而不有，晏子果君子也。”\n", "para_ids": [1623]}
{"uid": 201, "level": "h2", "h1": "《晏子春秋》", "h2": "《不合经术者》·《仲尼见景公景公欲封之晏子以为不可》", "h3": "8．1", "text": "仲尼之齐，见景公，景公说之，欲封之以尔稽，以告晏子。晏子对曰：“不可。彼浩裾自顺，不可以教下；好乐绥于民，不可使亲治；立命而建事，不可守职；厚葬破民贫国，久丧遁哀费日，不可使子民；行之难者在内，而传者无其外，故异于服，勉于容，不可以道众而驯百姓。自大贤之灭，周室之卑也，威仪加多，而民行滋薄；声乐繁充，而世德滋衰。今孔丘盛声乐以侈世，饰弦歌鼓舞以聚徒，繁登降之礼以示仪，务趋翔之节以观众，传学不可以仪世，劳思不可以补民，兼寿不能殚其教，当年不能究其礼，积财不能赡其乐，繁饰邪术以营世君，盛为声乐以淫愚其民。其道也，不可以示世；其教也，不可以导民。今欲封之，以移齐国之俗，非所以导众存民也。”公曰：“善。”于是厚其礼而留其封，敬见不问其道，仲尼迺行。\n", "para_ids": [1624]}
{"uid": 202, "level": "h2", "h1": "《晏子春秋》", "h2": "《不合经术者》·《景公上路寝闻哭声问梁丘据晏子对》", "h3": "8．2", "text": "景公上路寝，闻哭声。曰：“吾若闻哭声，何为者也？”梁丘据对曰：“鲁孔丘之徒鞠语者也。明于礼乐，审于服丧，其母死，葬埋甚厚，服丧三年，哭泣甚疾。”公曰：“岂不可哉！”而色悦之。晏子曰：“古者圣人，非不知能繁登降之礼，制规矩之节，行表缀之数以教民，以为烦人留日，故制礼不羨于便事；非不知能扬干戚钟鼓竽瑟以劝众也，以为费财留工，故制乐不羨于和民；非不知能累世殚国以奉死，哭泣处哀以持久也，而不为者，知其无补死者而深害生者，故不以导民。今品人饰礼烦事，羨乐淫民，崇死以害生，三者，圣王之所禁也。贤人不用，德毁俗流，故三邪得行于世。是非贤不肖杂，上妄说邪，故好恶不足以导众。此三者，路世之政，单事之教也。公曷为不察，声受而色悦之？”\n", "para_ids": [1625]}
{"uid": 203, "level": "h2", "h1": "《晏子春秋》", "h2": "《不合经术者》·《仲尼见景公景公曰先生奚不见寡人宰乎》", "h3": "8．3", "text": "仲尼游齐，见景公。景公曰：“先生奚不见寡人宰乎？”仲尼对曰：“臣闻晏子事三君而得顺焉，是有三心，所以不见也。”仲尼出，景公以其言告晏子，晏子对曰：“不然！非婴为三心，三君为一心故，三君皆欲其国之安，是以婴得顺也。婴闻之，是而非之，非而是之，犹非也。孔丘必据处此一心矣。”\n", "para_ids": [1626]}
{"uid": 204, "level": "h2", "h1": "《晏子春秋》", "h2": "《不合经术者》·《仲尼之齐见景公而不见晏子子贡致问》", "h3": "8．4", "text": "仲尼之齐，见景公而不见晏子。子贡曰：“见君不见其从政者，可乎？”仲尼曰：“吾闻晏子事三君而顺焉，吾疑其为人。”晏子闻之，曰：“婴则齐之世民也，不维其行，不识其过，不能自立也。婴闻之，有幸见爱，无幸见恶，诽誉为类，声响相应，见行而从之者也。婴闻之，以一心事三君者，所以顺焉；以三心事一君者，不顺焉。今未见婴之行，而非其顺也。婴闻之，君子独立不惭于影，独寝不惭于魂。孔子拔树削迹，不自以为辱；穷陈蔡，不自以为约；非人不得其故，是犹泽人之非斤斧，山人之非纲罟也。出之其口，不知其困也，始吾望儒而贵之，今吾望儒而疑之。”仲尼闻之，曰：“语有之：言发于尔，不可止于远也；行存于身，不可掩于众也。吾窃议晏子而不中夫人之过，吾罪几矣！丘闻君子过人以为友，不及人以为师。今丘失言于夫子，夫子讥之，是吾师也。”因宰我而谢焉，然仲尼见之。\n", "para_ids": [1627]}
{"uid": 205, "level": "h2", "h1": "《晏子春秋》", "h2": "《不合经术者》·《景公出田顾问晏子若人之众有孔子乎》", "h3": "8．5", "text": "景公出田，寒，故以为浑，犹顾而问晏子曰：“若人之众，则有孔子焉乎？”晏子对曰：“有孔子焉则无有，若舜焉则婴不识。”公曰：“孔子之不逮舜为閒矣，曷为‘有孔子焉则无有，若舜焉则婴不识’？”晏子对曰：“是迺孔子之所以不逮舜。孔子行一节者也，处民之中，其过之识，况乎处君子之中乎！舜者处民之中，则自齐乎士；处君子之中，则齐乎君子；上与圣人，则固圣人之材也。此迺孔子之所以不逮舜也。”\n", "para_ids": [1628]}
{"uid": 206, "level": "h2", "h1": "《晏子春秋》", "h2": "《不合经术者》·《仲尼相鲁景公患之晏子对以勿忧》", "h3": "8．6", "text": "仲尼相鲁，景公患之，谓晏子曰：“邻国有圣人，敌国之忧也。今孔子相鲁若何？”晏子对曰：“君其勿忧。彼鲁君、弱主也，孔子、圣相也。君不如阴重孔子，设以相齐，孔子强谏而不听，必骄鲁而有齐，君勿纳也。夫绝于鲁，无主于齐，孔子困矣。”居朞年，孔子去鲁之齐，景公不纳，故困于陈蔡之间。\n", "para_ids": [1629]}
{"uid": 207, "level": "h2", "h1": "《晏子春秋》", "h2": "《不合经术者》·《景公为大钟晏子与仲尼柏常骞知将毁》", "h3": "8．9", "text": "景公为大钟，将悬之。晏子、仲尼、柏常骞三人朝，俱曰：“钟将毁。”冲之，果毁。公召三子者而问之。晏子对曰：“锺大，不祀先君而以燕，非礼，是以曰锺将毁。”仲尼曰：“锺大而悬下，冲之其气下回而上薄，是以曰锺将毁。”柏常骞曰：“今庚申，雷日也，音莫胜于雷，是以曰锺将毁也。”\n", "para_ids": [1630]}
{"uid": 208, "level": "h2", "h1": "《新序》", "h2": "《杂事》第一", "h3": "1．1", "text": "昔者舜自耕稼陶渔而躬孝友，父瞽瞍顽，母嚚及弟象傲，皆下愚不移。舜尽孝道，以供养瞽瞍。瞽瞍与象为浚井涂廪之谋，欲以杀舜，舜孝益笃，出田则号泣，年五十，犹婴儿慕，可谓至孝矣。故耕于历山，历山之耕者让畔；陶于河滨，河滨之陶者，器不苦窳；渔于雷泽，雷泽之渔者分均；及立为天子，天下化之，蛮夷率服，北发渠搜，南抚交阯，莫不慕义，麟凤在郊。故孔子曰：“孝弟之至，通于神明，光于四海。”舜之谓也。孔子在州里，笃行孝道，居于阙党，阙党之子弟畋渔，分、有亲者得多，孝以化之也。是以七十二子自远方至，服从其德。鲁有沈犹氏者，旦饮羊饱之，以欺市人；公慎氏有妻而淫；慎溃氏奢侈骄佚；鲁市之鬻牛马者善豫贾。孔子将为鲁司寇，沈犹氏不敢朝饮其羊，公慎氏出其妻，慎溃氏踰境而徙，鲁之鬻马牛不豫贾，布正以待之也；既为司寇，季孟堕郈费之城，齐人归所侵鲁之地，由积正之所致也。故曰：“其身正，不令而行。”\n楚共王有疾，召令尹曰：“常侍筦苏与我处，常忠我以道，正我以义。吾与处，不安也；不见，不思也。虽然，吾有得也，其功不细，必厚爵之。申侯伯与处，常纵恣吾。吾所乐者，劝吾为之；吾所好者，先吾服之；吾与处，欢乐之；不见，戚戚也。虽然，吾终无得也，其过不细，必亟遣之。”令尹曰：“诺！”明日，王薨，令尹即拜筦苏为上卿，而逐申侯伯出之境。曾子曰：“鸟之将死，其鸣也哀；人之将死，其言也善。”言反其本性，共王之谓也。故孔子曰：“朝闻道，夕死可矣。”于以闻后嗣，觉来世，犹愈没身不寤者也。\n晋平公欲伐齐，使范昭往观焉。景公赐之酒，酣，范昭曰：“愿请君之樽酌。”公曰：“酌寡人之樽，进之于客。”范昭已饮，晏子曰：“彻樽，更之！”罇觯具矣。范昭佯醉不悦而起舞，谓太师曰：“能为我调成周之乐乎？吾为子舞之。”太师曰：“冥臣不习。”范昭趋而出。景公谓晏子曰：“晋，大国也，使人来，将观吾政也，今子怒大国之使者，将奈何？”晏子曰：“夫范昭之为人，非陋而不识礼也，且欲试吾君臣，故绝之也。”景公谓太师曰：“子何以不为客调成周之乐乎？”太师对曰：“夫成周之乐，天子之乐也，若调之，必人主舞之。今范昭人臣也，而欲舞天子之乐，臣故不为也。”范昭归，以告平公曰：“齐未可伐也，臣欲试其君，而晏子识之；臣欲犯其礼，而大师知之。”仲尼闻之曰：“夫不出于樽俎之间，而知千里之外，其晏子之谓也，可谓折冲矣，而太师其与焉。”\n", "para_ids": [1631, 1632, 1633]}
{"uid": 209, "level": "h2", "h1": "《新序》", "h2": "《杂事》第二", "h3": "2．3", "text": "甘茂，下蔡人也，西入秦，数有功，至武王，以为左丞相，樗里子为右丞相。樗里子及公孙子，皆秦诸公子也，其外家韩也。数攻韩。秦武王谓甘茂曰：“寡人欲容车至周室者，其道乎韩之宜阳。”欲使甘茂伐韩，取宜阳，以通道至周室。甘茂曰：“请约魏，与伐韩。”令向寿辅行。甘茂既约，魏许甘茂，还至息壤，谓向寿曰：“子归言之王，魏听臣矣，然愿王勿伐也。”向寿归以告王，王迎甘茂于息壤，问其故，对曰：“宜阳，大县也；名为县，其实郡也。今王倍数险，行千里攻之，难。昔者，曾参之处郑，人有与曾参同名姓者杀人，人告其母曰：‘曾参杀人’，其母织自若也；顷然，一人又来告之，其母曰：‘吾子不杀人’。有顷，一人又来告。其母投杼下机，踰墙而走。夫以曾参之贤与其母信之也，然三人疑之，其母惧焉。今臣之贤也，不若曾参；王之信臣也，又不如曾参之母之信曾参也；疑臣者非特三人也。臣恐大王投杼也。魏文侯令乐羊将而攻中山，三年而拔之，乐羊反而语功，文侯示之谤书一箧。乐羊再拜稽首曰：‘此非臣之功也，主君之力也。’今臣羁旅也，樗里子、公孙子二人，挟韩而议，王必信之，是王欺魏而臣受韩之怨也。”王曰：“寡人不听也。”使伐宜阳，五月而宜阳未拔。樗里子、公孙子果争之，武王召甘茂，欲罢兵。甘茂曰：“息壤在彼。”王曰：“有之。”因悉起兵，使甘茂将，击之，遂拔宜阳。及武王薨，昭王立，樗里子、公孙子谗之，甘茂遇罪，卒奔齐。故非至明，其孰能毋用谗乎？\n鲁君使宓子贱为单父宰，子贱辞去，因请借善书者二人，使书宪书教品，鲁君予之。至单父，使书，子贱从旁引其肘。书丑，则怒之；欲好书，则又引之。书者患之，请辞而去，归以告鲁君。鲁君曰：“子贱苦吾扰之，使不得施其善政也。”乃命有司，无得擅征发单父。单父之化大治。故孔子曰：“君子哉子贱！鲁无君子者，斯安取斯！”美其德也。\n昔者邹忌以鼓琴见齐宣王，宣王善之。邹忌曰：“夫琴所以象政也。”遂为王言琴之象政状及霸王之事，宣王大悦，与语三日，遂拜以为相。齐有稷下先生，喜议政事。邹忌既为齐相，稷下先生淳于髡之属七十二人，皆轻忌，以谓设以辞，邹忌不能及，乃相与俱往见邹忌。淳于髡之徒礼倨，邹忌之礼卑。淳于髡等曰：“狐白之裘，补之以弊羊皮，何如？”邹忌曰：“敬诺，请不敢杂贤以不肖。”淳于髡曰：“方内而员釭，如何？”邹忌曰：“敬诺！请谨门内，不敢留宾客。”淳于髡等曰：“三人共牧一羊，羊不得食，人亦不得息，何如？”邹忌曰：“敬诺！减吏省员，使无扰民也。”淳于髡等三称，邹忌三知之如应响。淳于髡等辞屈而去。邹忌之礼倨，淳于髡等之礼卑。故所以尚干将莫邪者，贵其立断也；所以贵骐骥者，为其立至也。必且历日旷久乎，丝牦犹能挈石，驽马亦能致远。是以聪明捷敏，人之美材也。子贡曰：“回也闻一以知十。”美敏捷也。\n", "para_ids": [1634, 1635, 1636]}
{"uid": 210, "level": "h2", "h1": "《新序》", "h2": "《杂事》第三", "h3": "3．3", "text": "昔者秦魏为与国，齐楚约而欲攻魏，魏使人求救于秦，冠盖相望，秦救不出。魏人有唐且者，年九十馀，谓魏王曰：“老臣请西说秦，令兵先臣出，可乎？”魏王曰：“敬诺！”遂约车而遣之。且见秦王，秦王曰：“丈人罔然，乃遂至此，甚苦矣。魏来求救数矣，寡人知魏之急矣！”唐且荅曰：“大王已知魏之急而救不至，是大王筹䇲之臣失之也。且夫魏，一万乘之国也，称东藩，受冠带，祠春秋者，为秦之强，足以为与也。今齐楚之兵，已在魏郊矣，大王之救不至，魏急则且割地而约齐楚，王虽欲救之，岂有及哉？是亡一万乘之魏，而强二敌之齐楚也。窃以为大王筹䇲之臣失之矣！”秦王惧然而悟，遽发兵救之，驰骛而往。齐楚闻之，引兵而去，魏氏复故。唐且一说定彊秦之䇲，解魏国之患，散齐楚之兵，一举而折冲消难，辞之功也。孔子曰：“言语宰我子贡。”故《诗》曰：“辞之集矣，民之洽矣；辞之怿矣，民之莫矣。”唐且有辞，魏国赖之，故不可以已。\n", "para_ids": [1637]}
{"uid": 211, "level": "h2", "h1": "《新序》", "h2": "《杂事》第四", "h3": "4．2", "text": "有司请吏于齐桓公，桓公曰：“以告仲父。”有司又请，桓公曰：“以告仲父。”若是者三。在侧者曰：“一则告仲父，二则告仲父，易哉为君！”桓公曰：“吾未得仲父则难；已得仲父，曷为其不易也。”故王者劳于求人，佚于得贤。舜举众贤在位，垂衣裳，恭己无为而天下治。汤、文用伊、吕，成王用周、邵，而刑措不用，兵偃而不动，用众贤也。桓公用管仲则小也，故至于霸而不能以王。故孔子曰：“小哉管仲之器！”盖善其遇桓公，惜其不能以王也。至明主则不然，所用大矣。《诗》曰：“济济多士，文王以宁。”此之谓也。\n孟尝君问于白圭曰：“魏文侯名过于桓公，而功不及五伯，何也？”白圭对曰：“魏文侯师子夏，友田子方，敬段干木，此名之所以过于桓公也；卜相则曰：‘成与黄孰可？’此功之所以不及五伯也。以私爱妨公举，在职者不堪其事，故功废；然而名号显荣者，三士翊之也。如相三士，则王功成，岂特霸哉！”\n晋人伐楚，三舍不止，大夫曰：“请击之。”庄王曰：“先君之时，晋不伐楚；及孤之身，而晋伐楚，是寡人之过也，如何其辱诸大夫也！”大夫曰：“先君之时，晋不伐楚；及臣之身，而晋伐楚，是臣之罪也，请击之。”庄王俛泣而起，拜诸大夫。晋人闻之曰：“君臣争以过为在己，且君下其臣犹如此，所谓上下一心，三军同力，未可攻也。”乃夜还师。孔子闻之曰：“楚庄王霸，其有方矣。下士以一言而敌还，以安社稷，其霸，不亦宜乎？”《诗》曰：“柔远能迩，以定我王。”此之谓也。\n郑人游于乡校，以议执政之善否。然明谓子产曰：“何不毁乡校？”子产曰：“胡为？夫人朝夕游焉，以议执政之善否。其所善者，吾将行之；其所恶者，吾将改之，是吾师也。如之何毁之？吾闻为国，忠信以损怨，不闻作威以防怨。譬之若防川也，大决所犯，伤人必多，吾不能救也；不如小决之使导，吾闻而药之也。”然明曰：“蔑也，乃今知吾子之信可事也。小人实不材。若果行此，其郑国实赖之，岂惟二三臣？”仲尼闻是语也，曰：“以是观之，人谓子产不仁，吾不信也。”\n哀公问孔子曰：“寡人生乎深宫之中，长于妇人之手。寡人未尝知哀也，未尝知忧也，未尝知劳也，未尝知惧也，未尝知危也。”孔子辟席曰：“吾君之问，乃圣君之问也。丘，小人也，何足以言之？”哀公曰：“否，吾子就席，微吾子，无所闻之矣！”孔子就席曰：“然。君入庙门，升自阼阶，仰见榱栋，俯见几筵，其器存，其人亡，君以此思哀，则哀将安不至矣；君昧爽而栉冠，平旦而听朝，一物不应，乱之端也，君以此思忧，则忧将安不至矣；君平旦而听朝，日昃而退，诸侯之子孙，必有在君之门廷者，君以此思劳，则劳将安不至矣；君出鲁之四门，以望鲁之四郊，亡国之墟，列必有数矣，君以此思惧，则惧将安不至矣。丘闻之，君者舟也，庶人者水也，水则载舟，水则覆舟，君以此思危，则危将安不至矣。夫执国之柄，履民之上，懔乎如以腐索御犇马。《易》曰：‘履虎尾。’《诗》曰：‘如履薄冰。’不亦危乎！”哀公再拜曰：“寡人虽不敏，请事斯语矣。”\n勇士一呼，三军皆辟，士之诚也。昔者楚熊渠子夜行，见寝石，以为伏虎，关弓射之，灭矢饮羽。下视，知石也，却复射之，矢摧无迹。熊渠子见其诚心，而金石为之开，况人心乎？唱而不和，动而不随，中必有不全者矣。夫不降席而匡天下者，求之己也。孔子曰：“其身正，不令而行；其身不正，虽令不从。”先王之所以拱揖指挥而四海宾者，诚德之至，已形于外，故《诗》曰：“王犹允塞，徐方既来。”此之谓也。\n", "para_ids": [1638, 1639, 1640, 1641, 1642, 1643]}
{"uid": 212, "level": "h2", "h1": "《新序》", "h2": "《杂事》第五", "h3": "5．1", "text": "鲁哀公问子夏曰：“必学而后可以安国保民乎？”子夏曰：“不学而能安国保民者，未尝闻也。”哀公曰：“然则，五帝有师乎？”子夏曰：“有，臣闻黄帝学乎大真，颛顼学乎绿图，帝喾学乎赤松子，尧学乎尹寿，舜学乎务成跗，禹学乎西王国，汤学乎威子伯，文王学乎铰时子斯，武王学乎郭叔，周公学乎太公，仲尼学乎老聃。此十一圣人，未遭此师，则功业不著乎天下，名号不传乎千世。《诗》曰：‘不愆不忘，率由旧章。’此之谓也。夫不学，不明古道，而能安国家者，未之有也。”\n秦昭王问孙卿曰：“儒无益于人之国。”孙卿曰：“儒者法先王，隆礼义，谨乎臣子，而能致贵其上者也。人主用之，则进在本朝；置而不用，则退编百姓而敌，必为顺下矣。虽穷困冻馁，必不以邪道为食。无置锥之地，而明于持社稷之大计。叫呼而莫之能应，然而通乎裁万物养百姓之经纪。势在人上，则王公之才也；在人下，则社稷之臣，国君之宝也。虽隐于穷闾漏屋，人莫不贵之，道诚存也。仲尼为鲁司寇，沈犹氏不敢朝饮其羊，公慎氏出其妻，慎溃氏喻境而走，鲁之鬻牛马不豫贾，布正以待之也。居于阙党，阙党之子弟罔罟，分、有亲者取多，孝悌以化之也。儒者在本朝，则美政；在下位，则美俗。儒之为人下如是矣。”王曰：“然则，其为人上何如？”孙卿对曰：“其为人也广大矣。志意定乎内，礼节修乎朝，法则度量正乎官，忠信爱利形乎下。行一不义，杀一无罪，而得天下，不为也。若义信乎人矣，通于四海，则天下之外，应之而怀之，是何也？则贵名白而天下治也。故近者歌讴而乐之，远者竭走而趋之，四海之内若一家，通达之属莫不从服。夫是之谓人师。《诗》曰：‘自西自东，自南自北，无思不服。’此之谓也。夫其为人下也如彼，为人上也如此，何为其无益人之国乎？”昭王曰：“善！”\n田赞衣儒衣而见荆王。荆王曰：“先生之衣，何其恶也？”赞对曰：“衣又有恶此者。”荆王曰：“可得而闻邪？”对曰：“甲恶于此。”王曰：“何谓也？”对曰：“冬日则寒，夏日则热，衣无恶于甲者矣。赞贫，故衣恶也。今大王，万乘之主也，富厚无敌，而好衣人以甲，臣窃为大王不取也。意者为其义耶？甲兵之事，析人之首，刳人之腹，堕人城郭，系人子女，其名尤甚不荣。意者为其贵邪？苟虑害人，人亦必虑害之；苟虑危人，人亦必虑危之。其贵，人甚不安之。二者，为大王无取焉。”荆王无以应也。昔卫灵公问阵，孔子言俎豆，贱兵而贵礼也。夫儒服，先王之服也，而荆王恶之；兵者，国之凶器也，而荆王喜之。所以屈于田赞而危其国也，故《春秋》曰：“善为国者不师。”此之谓也。\n哀公问于孔子曰：“寡人闻之，东益宅不祥，信有之乎？”孔子曰：“不祥有五，而东益不与焉。夫损人而益己，身之不祥也；弃老取幼，家之不祥也；释贤用不肖，国之不祥也；老者不教，幼者不学，俗之不祥也；圣人伏匿，天下之不祥也。故不祥有五，而东益不与焉。《诗》曰：‘各敬尔仪，天命不又。’未闻东益之与为命也。”\n颜渊侍鲁定公于台，东野毕御马于台下。定公曰：“善哉！东野毕之御。”颜渊曰：“善则善矣！虽然，其马将失。”定公不悦，以告左右曰：“吾闻之，君子不谗人，君子亦谗人乎？”颜渊不悦，历阶而去。须臾，马败闻矣。定公躐席而起曰：“趋驾请颜渊。”颜渊至，定公曰：“向寡人曰：‘善哉！东野毕御也。’吾子曰：‘善则善矣！虽然，其马将失矣。’不识君子何以知之也？”颜渊曰：“臣以政知之。昔者，舜工于使人，造父工于使马。舜不穷于其民，造父不尽其马。是以舜无失民，造父无失马。今东野毕之御也，上车执辔，御体正矣；周旋步骤，朝礼毕矣；历险致远，而马力殚矣。然求不已，是以知其失矣。”定公曰：“善，可少进与？”颜渊曰：“兽穷则触，鸟穷则啄，人穷则诈，自古及今，穷其下能无危者，未之有也。《诗》曰：‘执辔如组，两骖如舞。’善御之谓也。”定公曰：“善哉！寡人之过也。”\n孔子北之山戎氏，有妇人哭于路者，其哭甚哀。孔子立舆而问曰：“曷为哭哀至于此也？”妇人对曰：“往年虎食我夫，今虎食我子，是以哀也。”孔子曰：“嘻！若是，则曷为不去也？”曰：“其政平，其吏不苛，吾以是不能去也。”孔子顾子贡曰：“弟子记之，夫政之不平而吏苛，乃甚于虎狼矣。《诗》曰：‘降丧饥馑，斩伐四国’，夫政不平也，乃斩伐四国，而况二人乎？其不去宜哉！”\n孔子侍坐于季孙，季孙之宰通曰：“君使人假马，其与之乎？”孔子曰：“吾闻取于臣，谓之取，不曰假。”季孙悟，告宰曰：“自今以来，君有取，谓之取，无曰假。”故孔子正假马之名，而君臣之义定矣。《论语》曰：“必也正名。”《诗》曰：“无易由言，无曰苟矣。”可不慎乎？\n子张见鲁哀公，七日而哀公不礼，讬仆夫而去曰：“臣闻君好士，故不远千里之外，犯霜露，冒尘垢，百舍重趼，不敢休息以见君，七日而君不礼。君之好士也，有似叶公子高之好龙也。叶公子高好龙，钩以写龙，凿以写龙，屋室雕文以写龙，于是夫龙闻而下之，窥头于牖，施尾于堂。叶公见之，弃而还走，失其魂魄，五色无主。是叶公非好龙也，好夫似龙而非龙者也。今臣闻君好士，故不远千里之外以见君，七日不礼，君非好士也，好夫似士而非士者也。《诗》曰：‘中心藏之，何日忘之？’敢讬而去。”\n齐有闾丘卬，年十八，道遮宣王曰：“家贫亲老，愿得小仕。”宣王曰：“子年尚稚，未可也。”闾丘卬对曰：“不然！昔有颛顼，行年十二而治天下；秦项橐，七岁为圣人师。由此观之，卬不肖耳，年不稚矣。”宣王曰：“未有咫角骖驹而能服重致远者也。由此观之，夫士亦华发堕颠而后可用耳。”闾丘卬曰：“不然！夫尺有所短，寸有所长。骅骝騄骥，天下之俊马也，使之与貍鼬试于釜灶之间，其疾未必能过貍鼬也。黄鹄白鹤，一举千里，使之与燕服翼试之堂庑之下，庐室之间，其便未必能过燕服翼也。辟闾巨阙，天下之利器也，击石不缺，刺石不锉，使之与管槀决目出眯，其便未必能过管槀也。由此观之，华发堕颠，与卬何以异哉？”宣王曰：“善！子有善言，何见寡人之晚也。”卬对曰：“夫鸡豚讙嗷，即夺钟鼓之音，云霞充咽，则夺日月之明。谗人在侧，是以见晚也。《诗》曰：‘听言则对，谮言则退。’庸得进乎？”宣王拊轼曰：“寡人有过。”遂载与之俱归而用焉。故孔子曰：“后生可畏，安知来者之不如今？”此之谓也。\n", "para_ids": [1644, 1645, 1646, 1647, 1648, 1649, 1650, 1651, 1652]}
{"uid": 213, "level": "h2", "h1": "《新序》", "h2": "《杂事》第六", "h3": "6．9", "text": "士尹池为荆使于宋，司城子罕止而觞之。南家之墙，拥于前而不直，西家之潦，经其宫而不止。士尹池问其故，司城子罕曰：“南家工人也，为鞔者也，吾将徙之，其父曰：‘吾恃为鞔，已食三世矣，今徙，是宋邦之求鞔者，不知吾处也。吾将不食，愿相国之忧吾不食也。’为是故吾不徙。西家高，吾宫卑，潦之经吾宫也利，为是故不禁也。”士尹池归，荆适兴兵，欲攻宋，士尹池谏于王曰：“宋不可攻也，其主贤，其相仁；贤者得民，仁者能用人，攻之无功，为天下笑。”楚释宋而攻郑。孔子闻之曰：“夫修之于庙堂之上，而折冲于千里之外者，司城子罕之谓也。”\n鲁孟献子聘于晋，宣子觞之，三徙，锺石之悬，不移而具。献子曰：“富哉家！”宣子曰：“子之家孰与我家富？”献子曰：“吾家甚贫，惟有二士曰颜回、兹无灵者，使吾邦家安平，百姓和恊。惟此二者耳，吾尽于此矣。”客出，宣子曰：“彼君子也，以养贤为富，我鄙人也，以钟石金玉为富。”孔子曰：“孟献子之富，可著于《春秋》。”\n", "para_ids": [1653, 1654]}
{"uid": 214, "level": "h2", "h1": "《新序》", "h2": "《节士》第七", "h3": "7．13", "text": "齐攻鲁，求岑鼎。鲁君载岑鼎往，齐侯不信而反之，以为非也。使人告鲁君：“柳下惠以为是，因请受之。”请鲁君请于柳下惠，柳下惠对曰：“君之欲以为岑鼎也，以免国也。臣亦有国于此，破臣之国，以免君之国，此臣所难也。”鲁君乃以真岑鼎往。柳下惠可谓守信矣，非独存己之国也，又存鲁君之国。信之于人，重矣，犹舆之輗軏也。故孔子曰：“大舆无輗，小舆无軏，其何以行之哉！”此之谓也。\n原宪居鲁，环堵之室，茨以生蒿，蓬户甕牖，揉桑以为枢，上漏下湿，匡坐而弦歌。子赣闻之，乘肥马，衣轻裘，中绀而表素，轩车不容巷，往见原宪。原宪冠桑叶冠、杖藜杖而应门，正冠则缨绝，衽襟则肘见，纳屦则踵决。子赣曰：“嘻！先生何病也！”原宪仰而应之曰：“宪闻之，无财之谓贫，学而不能行之谓病。宪，贫也，非病也。若夫希世而行，比周而交，学以为人，教以为己，仁义之慝，舆马之饰，宪不忍为也。”子赣逡巡，面有愧色，不辞而去。原宪曳杖拖履，行歌《商颂》而反，声满天地，如出金石。天子不得而臣也，诸侯不得而友也。故养志者忘身，身且不爱，孰能累之？《诗》曰：“我心匪石，不可转也；我心匪席，不可卷也。”此之谓也。\n楚昭王有士曰石奢，其为人也，公正而好义，王使为理。于是，廷有杀人者，石奢追之，则其父也。遂反于廷，曰：“杀人者，仆之父也。以父成政，不孝；不行君法，不忠。弛罪废法，而伏其辜，仆之所守也。伏斧锧，命在君。”君曰：“追而不及，庸有罪乎？子其治事矣！”石奢曰：“不私其父，非孝也；不行君法，非忠也；以死罪生，非廉也。君赦之，上之惠也；臣不敢失法，下之行也。”遂不离鈇锧，刎颈而死于廷中。君子闻之曰：“贞夫法哉！孔子曰：‘子为父隐，父为子隐，直在其中矣！’《诗》曰：‘彼己之子，邦之司直。’石子之谓也。”\n齐大饥，黔敖为食于路，以待饿者而食之。有饿者蒙袂接履，贸贸然来。黔敖左奉食，右执饮曰：“嗟！来食！”饿者扬其目而视之曰：“予唯不食嗟来之食，以至于此也！”从而谢焉。终不食而死。曾子闻之曰：“微与！其嗟也可去，其谢也可食。”\n东方有士曰袁族目，将有所适而饥于道。狐父之盗丘人也，见之，下壶餐以与之。袁族目三餔而能视，仰而问焉曰：“子谁也？”曰：“我狐父之盗丘人也。”袁族目曰：“嘻！汝乃盗也！何为而食我以，吾不食也。”两手据地而欧之，不出，喀喀然，遂伏地而死。县名为胜母，曾子不入；邑号朝歌，墨子回车。故孔子席不正不坐，割不正不食，不饮盗泉之水，积正也；族目不食而死，洁之正也。\n鲍焦衣弊肤见，洁畚将蔬，遇子赣于道。子赣曰：“吾子何以至此也？”焦曰：“天下之遗德教者众矣，吾何以不至于此也！吾闻之，世不己知而行之不已者，是爽行也；上不己知而干之不止者，是毁廉也。行爽廉毁，然且不舍，惑于利者也。”子赣曰：“吾闻之，非其世者，不生其利；污其君者，不履其土。今吾子污其君而履其土，非其世而将其蔬，此谁之有哉？”鲍焦曰：“呜呼！吾闻贤者重进而轻退，廉者易丑而轻死。”乃弃其蔬而立，槁死于洛水之上。君子闻之曰：“廉夫刚哉！夫山锐则不高，水狭则不深，行特者其德不厚，志与天地疑者，其为人不祥，鲍子可谓不祥矣！其节度浅深，适至而止矣。《诗》曰：‘已焉哉！天实为之，谓之何哉！’”\n", "para_ids": [1655, 1656, 1657, 1658, 1659, 1660]}
{"uid": 215, "level": "h2", "h1": "《新序》", "h2": "《义勇》第八", "h3": "8．2", "text": "陈恒弑君，使勇士六人劫子渊栖，子渊栖曰：“子之欲与我，以我为知乎？臣弑君，非知也；以我为仁乎？见利而背君，非仁也；以我为勇乎？劫我以兵，惧而与子，非勇也。使吾无此三者，与，何补于子？若吾有此三者，终不从子矣！”乃舍之。\n", "para_ids": [1661]}
{"uid": 216, "level": "h2", "h1": "《新序》", "h2": "《新序佚文辑》", "h3": "11．9", "text": "孔子见宋荣启期，老，白首，衣弊服，鼓琴自乐。孔子问曰：“先生老而穷，何乐也？”启期曰：“吾有三乐。天生万物以人为贵，吾得为人，一乐也；人生以男为贵，吾得为男，二乐也；人生命有伤夭，吾年九十岁，是三乐也。贫者士之常，死者人之终，居常以守终，何不乐乎？”《御览》三百八十三。\n勇士一呼，三军皆辟易，士之诚也。夫勇士孟贲，水行不避蛟龙，陆行不避虎狼，发怒吐气，声响动天。至其死矣，头身断绝。夫不用仁而用武，当时虽快，身必无后，是以孔子勤勤行仁。《御览》四百三十七。\n孔子曰：“圣人虽生异世，相袭若规矩。”《文选》孙子荆《为石仲容与孙皓书》注引。\n臧孙行猛政，子赣非之。臧孙召子赣而问曰：“我不法耶？”曰：“法矣。”“我不廉耶？”曰：“廉矣。”“我不能事耶？”曰：“能事矣。”臧孙曰：“三者吾唯恐不能，今尽能之，子尚何非邪？”子贡曰：“子法矣，好以害人；子廉矣，好以骄上；子能事矣，好以陵下。夫政者犹张琴瑟也，大絃急则小絃绝矣。是以位尊者德不可以薄，官大者治不可以小，地广者制不可以狭，民众者法不可以苛，天性然也。故曰，罚得则奸邪止矣，赏得则下欢悦矣。由此观之，子则贼心已见矣。独不闻夫子产之相郑乎？其论材推贤举能也，抑恶而扬善。故有大略者，不问其所短；有德厚者，不问其小疵；有大功者，宿恶灭息。成人之美，不成人之恶也。其牧民之道，养之以仁，教之以礼，使之以义，修法练教，必遵民所乐。故从其所便而处之，因其所欲而与之，顺其所好而劝之。赏之疑者从重，罚之疑者从轻。其罚审，其赏明，其刑省，其德纯，其治约而教化行矣。治郑七年而风俗和平，灾害不生，国无刑人，囹圄空虚。及死，国人闻之，皆叩心流涕，曰：‘子产已死，吾将安归？夫使子产命可易，吾不爱家一人。’其生也则见爱，其死也而可悲，仕者哭于廷，商人哭于市，农人哭于野，处女哭于室，良人绝琴瑟，大夫解佩玦，妇人脱簪珥，皆巷哭。然则思者仁恕之道也。君子之治，始于不足见而终于不可及，此之谓也。盖德厚者报美，怨大者祸深，故曰，德莫大于仁，而祸莫大于刻。夫善不可以为求，而恶不可以乱去。今子方病，民喜而相贺曰：‘臧孙子已病。’幸其将死。子之病少愈，而民以相惧曰：‘臧孙子病又愈矣，何吾命之不幸也。臧孙子又不死矣。’子之病也，人以相喜，生也，人以相骇，子之贼心亦甚深矣。为政若此，如之何不非也。”于是臧孙子惭焉，退而避位。《群书治要》。\n赵简子欲专天下，谓其相曰：“赵有犊犨，晋有铎鸣，鲁有孔丘，吾杀三人者，天下可王也。”于是乃召犊犨、铎鸣而问政焉，已而杀之。使使者聘孔子于鲁，以胖牛肉迎于河上，使者语船人曰：“孔子即上船，中河必流而杀之。”孔子至，使者致命，进胖牛之肉。孔子仰天而叹曰：“美哉水乎，洋洋乎，使丘不济此水者命也夫！”子路趋而进曰：“何谓也？”孔子曰：“夫犊犨、铎鸣，晋国之贤大夫也。赵简子未得意之时，须而后从政，及其得意也杀之。黄龙不返于涸泽，凤凰不离其罻罗。故刳胎焚林则麒麟不臻，覆巢破卵则凤凰不翔，竭泽而渔则龟龙不见，鸟兽之于不仁犹知避之，况丘乎？故虎啸而谷风起，龙兴而景云见，击庭锺于外而黄锺应于内。夫物类之相感，精神之相应，若响之应声，影之象形，故君子违伤其类者。今彼已杀吾类矣，何为之此乎？”于是遂回车，不渡而还。《三国志．刘廙传注》。\n子路治蒲三年，孔子过之，入其境曰：“善哉由乎！恭敬以信矣。”入其邑，曰：“善哉由乎！忠信以宽矣。”至于其廷，曰：“善哉由乎！明察以断矣。”子贡执辔而问曰：“夫子未见由而三称其善，可得闻乎？”孔子曰：“我入其境，田畴尽易，草莱甚闢，沟洫甚深，此其恭敬以信，故其民尽力也。入其邑，墙屋甚崇，树木甚茂，此忠信以宽，故其民不偷也。入其廷，廷甚闲，此明察以断，故其民不扰也。”《群书治要》。\n孔子谓曾子曰：“君子不以利害义，则耻辱安从生哉？官怠于宦成，病加于少愈，祸生于怠惰，孝衰于妻子，察此四者，慎终如始。”薛据《孔子集语》。\n", "para_ids": [1662, 1663, 1664, 1665, 1666, 1667, 1668]}
{"uid": 217, "level": "h2", "h1": "《说苑》", "h2": "《君道》", "h3": "1．5", "text": "鲁哀公问于孔子曰：“吾闻君子不博，有之乎？”孔子对曰：“有之。”哀公曰：“何为其不博也？”孔子对曰：“为其有二乘。”哀公曰：“有二乘，则何为不博也？”孔子对曰：“为其兼行恶道也。”哀公惧焉。有间，曰：“若是乎君子之恶恶道之甚也！”孔子对曰：“君子之恶恶道不能甚，则其好善道亦不能甚；好善道不能甚，则百姓之亲之也亦不能甚。《诗》云：‘未见君子，忧心惙惙，亦既见止，亦既觏止，我心则悦。’《诗》之好善道之甚也如此。”哀公曰：“善哉！吾闻君子成人之美，不成人之恶，微孔子，吾焉闻斯言也哉！”\n虞人与芮人质其成于文王。入文王之境，则见其人民让为士大夫，入其国，则见其士大夫让为公卿。二国者相谓曰：“其人民让为士大夫，其士大夫让为公卿，然则此其君亦让以天下而不居矣。”二国者，未见文王之身，而让其所争，以为闲田而反。孔子曰：“大哉！文王之道乎，其不可加矣！不动而变，无为而成，敬慎恭己而虞、芮自平。”故《书》曰：\n楚昭王有疾，卜之曰：“河为祟。”大夫请用三牲焉。王曰：“止，古者先王割地制土，祭不过望，江、汉、睢、漳、楚之望也。祸福之至，不是过也，不谷虽不德，河非所获罪也。”遂不祭焉。仲尼闻之曰：“昭王可谓知大道矣，其不失国宜哉！”\n孔子曰：“文王似元年，武王似春王，周公似正月。文王以王季为父，以太任为母，以太姒为妃，以武王、周公为子，以泰颠、闳夭为臣，其本美矣。武王正其身以正其国，正其国以正天下。伐无道，刑有罪，一动而天下正，其事正矣。春致其时，万物皆及生；君致其道，万人皆及治。周公戴己而天下顺之，其诚至矣。”\n孔子曰：“夏道不亡，商德不作；商德不亡，周德不作；周德不亡，《春秋》不作。《春秋》作而后君子知周道亡也。”故上下相亏也，犹水火之相灭也。人君不可不察而大盛其臣下，此私门盛而公家毁也。人君不察焉，则国家危殆矣。筦子曰：“权不两错，政不二门。”故曰：“胫大于股者难以步，指大于臂者难以把。”本小末大，不能相使也。\n", "para_ids": [1669, 1670, 1671, 1672, 1673]}
{"uid": 218, "level": "h2", "h1": "《说苑》", "h2": "《臣术》", "h3": "2．4", "text": "子贡问于孔子曰：“今之人臣孰为贤？”孔子曰：“吾未识也。往者，齐有鲍叔，郑有子皮，贤者也。”子贡曰：“然则齐无管仲，郑无子产者乎？”子曰：“赐，汝徒知其一，不知其二。汝闻进贤为贤耶？用力为贤耶？”子贡曰：“进贤为贤。”子曰：“然。吾闻鲍叔之进管仲也；闻子皮之进子产也。未闻管仲、子产之有所进也。”\n魏文侯且置相，召李克而问焉，曰：“寡人将置相，置于季成子与翟触，我孰置而可？”李克曰：“臣闻之，贱不谋贵，外不谋内，踈不谋亲，臣者踈贱，不敢闻命。”文侯曰：“此国事也，愿与先生临事而勿辞。”李克曰：“君不察故也，可知矣，贵视其所举，富视其所与，贫视其所不取，穷视其所不为。由此观之，可知矣。”文侯曰：“先生出矣，寡人之相定矣。”李克出，遇翟黄。翟黄问曰：“吾闻君问相于先生，未知果孰为之？”李克曰：“季成子为之。”翟黄作色不悦曰：“触失望于先生。”李克曰：“子何遽失望于我？子之言我于子之君也，岂与我比周而求大官哉！君问相于我，臣对曰：‘君不察故也，贵视其所举，富视其所与，贫视其所不取，穷视其所不为。由此观之，可知也。’君曰：‘出矣，寡人之相定矣。’以是知季成子之为相。”翟黄不悦曰：“触何遽不为相乎？西河之守，触所任也；计事内史，触所任也。王欲攻中山，吾进乐羊；无使治之臣，吾进先生；无使傅其子，吾进屈侯鲋。触何负于季成子。”李克曰：“子不如季成子。季成子食采千锺，什九居外一居中，以聘约天下之士，是以东得卜子夏、田子方、段干木，彼其所举，人主之师也。子之所举，人臣之才也。”翟黄迮然而惭曰：“触失对于先生，请自修然后学。”言未卒，而左右言季成子立为相矣。于是翟黄默然变色，内惭，不敢出三月也。\n田子方渡西河，造翟黄。翟黄乘轩车，戴华盖，黄金之勒，约镇簟席，如此者，其驷八十乘，子方望之，疑以为人君也，道狭，下抵车而待之。翟黄至而睹其子方也，下车而趋，自投下风，曰：“触。”田子方曰：“子与！吾向者望子，疑以为人君也。子至而人臣也。将何以至此乎？”翟黄对曰：“此皆君之所以赐臣也，积三十岁，故至于此。时以闲暇，祖之旷野，正逢先生。”子方曰：“何子赐车轝之厚也？”翟黄对曰：“昔者西河无守，臣进吴起而西河之外宁；邺无令，臣进西门豹而魏无赵患；酸枣无令，臣进北门可而魏无齐忧；魏欲攻中山，臣进乐羊而中山拔，魏无使治之臣，臣进李克而魏国大治。是以进此五大夫者，爵禄倍，以故至于此。”子方曰：“可，子勉之矣！魏国之相，不去子而之他矣。”翟黄对曰：“君母弟有公孙季成者，进子夏而君师之，进段干木而君友之，进先生而君敬之，彼其所进师也﹑友也、所敬者也。臣之所进者，皆守职守禄之臣也，何以至魏国相乎？”子方曰：“吾闻身贤者贤也，能进贤者亦贤也。子之五举者尽贤，子勉之矣，子终其次矣。”\n简子有臣尹绰﹑赦厥。简子曰：“厥爱我，谏我必不于众人中；绰也不爱我，谏我必于众人中。”尹绰曰：“厥也爱君之丑，而不爱君之过；臣也爱君之过，而不爱君之丑。”孔子曰：“君子哉尹绰！面訾不面誉也。”\n子贡问孔子曰：“赐为人下，而未知所以为人下之道也。”孔子曰：“为人下者，其犹土乎？种之则五谷生焉，掘之则甘泉出焉，草木植焉，禽兽育焉，生人立焉，死人入焉，多其功而不言。为人下者，其犹土乎！”\n子路为蒲令，备水灾，与民春修沟渎。为人烦苦，故人与之一箪食、一壶浆。孔子闻之，使子贡复之。子路忿然不悦，往见夫子曰：“由也以暴雨将至，恐有水灾，故与人修沟渎以备之，而民多匮于食，故与人一箪食﹑一壶浆，而夫子使赐止之，何也？夫子止由之行仁也。夫子以仁教而禁其行仁也，由也不受。”孔子曰：“尔以民为饿，何不告于君，发仓廪以给食之，而以尔私馈之，是汝不明君之惠，见汝之德义也。速已则可矣，否则尔之受罪不久矣！”子路心服而退也。\n", "para_ids": [1674, 1675, 1676, 1677, 1678, 1679]}
{"uid": 219, "level": "h2", "h1": "《说苑》", "h2": "《建本》", "h3": "3．1", "text": "孔子曰：“君子务本，本立而道生。”夫本不正者末必陭，始不盛者终必衰。《诗》云：“原隰既平，泉流既清。”本立而道生。《春秋》之义，有正春者无乱秋，有正君者无危国。《易》曰：“建其本而万物理，失之毫厘，差以千里。”是故君子贵建本而重立始。\n孔子曰：“行身有六本，本立焉，然后为君子。立体有义矣而孝为本；处丧有礼矣而哀为本；战陈有队矣而勇为本；治政有理矣而能为本，居国有礼矣而嗣为本；生才有时矣而力为本。置本不固，无务丰末；亲戚不悦，无务外交；事无终始，无务多业；闻记不言，无务多谈；比近不说，无务修远。是以反本修迩，君子之道也。”\n子路曰：“负重道远者，不择地而休；家贫亲老者，不择禄而仕。昔者由事二亲之时，常食藜藿之实，而为亲负米百里之外。亲没之后，南游于楚，从车百乘，积粟万锺，累茵而坐，列鼎而食，愿食藜藿、为亲负米之时，不可复得也。枯鱼衔索，几何不蠹，二亲之寿，忽如过隙，草木欲长，霜露不使，贤者欲养，二亲不待。”故曰：\n曾子芸瓜而误斩其根，曾晳怒，援大杖击之，曾子仆地。有顷乃苏，蹶然而起，进曰：“曩者参得罪于大人，大人用力教参，得无疾乎？”退屏鼓琴而歌，欲令曾晳听其歌声，令知其平也。孔子闻之，告门人曰：“参来，勿内也。”曾子自以无罪，使人谢孔子。孔子曰：“汝闻瞽叟有子名曰舜，舜之事父也，索而使之，未尝不在侧，求而杀之，未尝可得。小箠则待，大箠则走，以逃暴怒也。今子委身以待暴怒，立体而不去，杀身以陷父不义，不孝孰是大乎？汝非天子之民耶？杀天子之民，其罪奚如？”以曾子之材，又居孔氏之门，有罪不自知，处义难乎！\n周召公年十九，见正而冠，冠则可以为方伯诸侯矣。人之幼稚童蒙之时，非求师正本，无以立身全性。夫幼者必愚，愚者妄行；愚者妄行，不能保身。孟子曰：“人皆知以食愈饥，莫知以学愈愚。”故善材之幼者，必勤于学问，以修其性。今人诚能砥砺其材，自诚其神明，睹物之应，通道之要，观始卒之端，览无外之境，逍遥乎无方之内，彷徉乎尘埃之外，卓然独立，超然绝世，此上圣之所游神也。然晚世之人，莫能闲居心思，鼓琴读书，追观上古，友贤大夫，学问讲辨，日以自虞。䟽远世事，分明利害，筹策得失，以观祸福。设义立度，以为法式，穷追本末，究事之情，死有遗业，生有荣名，此皆人材之所能建也。然莫能为者，偷慢懈堕，多暇日之故也。是以失本而无名。夫学者，崇名立身之本也。仪状齐等，而饰貌者好；质性同伦，而学问者智。是故砥砺琢磨非金也，而可以利金；《诗》《书》辟立，非我也，而可以厉心。夫问讯之士，日夜兴起，厉中益知以分别理。是故处身则全，立身不殆，士苟欲深明博察以垂荣名，而不好问讯之道，则是伐智本而塞智原也，何以立躯也！骐骥虽疾，不遇伯乐，不致千里；干将虽利，非人力不能自断焉；乌号之弓虽良，不得排檠，不能自任，人才虽高，不务学问，不能致圣。水积成川，则蛟龙生焉；土积成山，则豫樟生焉；学积成圣，则富贵尊显至焉。千金之裘，非一狐之皮也；台庙之榱，非一木之枝也；先王之法，非一士之智也。故曰：讯问者智之本，思虑者智之道也。《中庸》曰：“好问近乎智，力行近乎仁，知耻近乎勇。”积小之能大者，其惟仲尼乎！学者所以反情治性尽才者也。亲贤学问，所以长德也；论交合友，所以相致也。《诗》云：“如切如瑳，如琢如磨。”此之谓也。\n孔子曰：“可以与言终日而不倦者，其惟学乎！其身体不足观也，其勇力不足惮也，其先祖不足称也，其族姓不足道也，然而可以闻于四方而昭于诸侯者，其惟学乎！《诗》曰：‘不愆不亡，率由旧章。’夫学之谓也。”\n孔子曰：“鲤乎，君子不可以不学，见人不可以不饰。不饰则无根，无根则失理，失理则不忠，不忠则失礼，失礼则不立。夫远而有光者，饰也；近而逾明者，学也。譬之如污池，水潦注焉，菅蒲生之，从上观之，知其非源也。”\n孔子谓子路曰：“汝何好？”子路曰：“好长剑。”孔子曰：“非此之问也，谓以汝之所能加之以学，岂可及哉？”子路曰：“学亦有益乎？”孔子曰：“夫人君无谏臣则失政，士无教友则失听。御狂马不释其策，操弓不返于檠。木受绳则直，人受谏则圣。受学重问，孰不顺成？毁仁恶士，且近于刑。君子不可以不学。”子路曰：“南山有竹，弗揉自直，斩而射之，通于犀革。又何学为乎？”孔子曰：“括而羽之，镞而砥砺之，其入不益深乎？”子路再拜曰：“敬受教哉！”\n子路问于孔子曰：“请释古之学，而行由之意，可乎？”孔子曰：“不可。昔者东夷之子慕诸夏之义，有女，其夫死，为之内私壻，终身不嫁。不嫁则不嫁矣，然非贞节之义也。苍梧之弟，娶妻而美好，请与兄易。忠则忠矣，然非礼也。今子欲释古之学而行子之意，庸知子之意不以用非为是、用是为非乎？不顺其初，虽欲悔之，难哉！”\n丰墙墝下，未必崩也，流潦至，坏必先矣；树本浅，根垓不深，未必橛也，飘风起，暴雨至，拔必先矣。君子居于是国，不崇仁义，不尊贤臣，未必亡也，然一旦有非常之变，车驰人走，指而祸至，乃始忧愁干喉燋脣，仰天而叹，庶几焉天其救之，不亦难乎？孔子曰：“不慎其前，而悔其后，虽悔无及矣。”《诗》云：“啜其泣矣，何嗟及矣。”言不先正本而成忧于末也。\n河间献王曰：“管子称‘仓廪实，知礼节；衣食足，知荣辱。’夫谷者，国家所以昌炽，士女所以姣好，礼义所以行，而人心所以安也。《尚书》五福以富为始。子贡问为政，孔子曰：\n", "para_ids": [1680, 1681, 1682, 1683, 1684, 1685, 1686, 1687, 1688, 1689, 1690]}
{"uid": 220, "level": "h2", "h1": "《说苑》", "h2": "《立节》", "h3": "4．2", "text": "子路曰：“不能甘勤苦，不能恬贫穷，不能轻死亡，而曰我能行义，吾不信也。”昔者申包胥立于秦庭七日七夜，哭不绝声，遂以存楚，不能勤苦，安能行此？曾子布衣缊袍未得完，糟糠之食﹑藜藿之羹未得饱，义不合则辞上卿，不恬贫穷，安能行此？比干将死而谏逾忠，伯夷﹑叔齐饿死于首阳而志逾彰，不轻死亡，安能行此？故夫士欲立义行道，毋论难易而后能行之；立身著名，无顾利害而后能成之。《诗》曰：“彼其之子，硕大且笃。”非良笃修激之君子，其谁能行之哉！\n王子比干杀身以成其忠，尾生杀身以成其信，伯夷﹑叔齐杀身以成其廉，此四子者，皆天下之通士也，岂不爱其身哉？以为夫义之不立，名之不著，是士之耻也，故杀身以遂其行。由此观之，卑贱贫穷，非士之耻也。夫士之所耻者，天下举忠而士不与焉，举信而士不与焉，举廉而士不与焉。三者存乎身，名传于后世，与日月并而不息，虽无道之世，不能污焉。然则非好死而恶生也，非恶富贵而乐贫贱也。由其道，遵其理，尊贵及己，士不辞也。孔子曰：“富而可求，虽执鞭之士，吾亦为之；富而不可求，从吾所好。”大圣之操也。《诗》云：“我心匪石，不可转也；我心匪席，不可卷也。”言不失己也。能不失己，然后可与济难矣。此士君子之所以越众也。\n楚伐陈，陈西门燔，因使其降民修之。孔子过之，不轼。子路曰：“礼，过三人则下车，过二人则轼，今陈修门者人数众矣，夫子何为不轼？”孔子曰：“丘闻之，国亡而不知，不智；知而不争，不忠；忠而不死，不廉。今陈修门者不能行一于此，丘故不为轼也。”\n孔子见齐景公，景公致廪丘以为养。孔子辞不受，出谓弟子曰：“吾闻君子当功以受禄，今说景公，景公未之行，而赐我廪丘，其不知丘亦甚矣。”遂辞而行。\n曾子衣弊衣以耕，鲁君使人往致邑焉，曰：“请以此修衣。”曾子不受。反复往，又不受。使者曰：“先生非求于人，人则献之，奚为不受？”曾子曰：“臣闻之，受人者畏人，予人者骄人。纵子有赐，不我骄也，我能勿畏乎？”终不受。孔子闻之曰：“参之言，足以全其节也。”\n", "para_ids": [1691, 1692, 1693, 1694, 1695]}
{"uid": 221, "level": "h2", "h1": "《说苑》", "h2": "《贵德》", "h3": "5．1", "text": "圣人之于天下百姓也，其犹赤子乎？饥者则食之，寒者则衣之，将之养之，育之长之，唯恐其不至于大也。《诗》曰：“蔽芾甘棠，勿翦勿伐，召伯所茇。”《传》曰：“自陕以东者，周公主之；自陕以西者，召公主之。”召公述职，当桑蚕之时，不欲变民事，故不入邑中，舍于甘棠之下而听断焉。陕间之人，皆得其所，是故后世思而歌咏之。善之故言之，言之不足，故嗟叹之，嗟叹之不足，故咏歌之。夫诗人感然后思，思然后积，积然后满，满然后发，发由其道而致其位焉。百姓叹其美而致其敬。甘棠之不伐也，政教恶乎不行。孔子曰：“吾于《甘棠》，见宗庙之敬也，甚矣，思其人，必爱其树，尊其人，必敬其位。顺安万物，古圣之道几哉！”\n仁人之德教也，诚恻隐于中，悃愊于内，不能已于其心。故其治天下也，如救溺人。见天下强凌弱，众暴寡，幼孤臝露，死伤系虏，不忍其然。是以孔子历七十二君，冀道之一行而得施其德，使民生于全育，烝庶安土，万物熙熙，各乐其终。卒不遇，故睹麟而泣，哀道不行，德泽不洽，于是退作《春秋》，明素王之道，以示后人。思施其惠，未尝辍忘；是以百王尊之，志士法焉。诵其文章。传今不绝，德及之也。《诗》曰：“载驰载驱，周爰咨谋。”此之谓也。\n圣王布德施惠，非求报于百姓也；郊望禘尝，非求报于鬼神也。山致其高而云雨起焉；水致其深而蛟龙生焉；君子致其道而福禄归焉。夫有阴德者，必有阳报；有隐行者，必有昭名。古者沟防不修，水为人害。禹凿龙门，闢伊阙，平治水土，使民得陆处。百姓不亲，五品不逊。契教以君臣之义，父子之亲，夫妇之辨，长幼之序。田野不修，民食不足。后稷教之，闢地垦草，粪土树谷，令百姓家给人足。故三后之后，无不王者，有阴德也。周室衰，礼义废，孔子以三代之道，教导于后世，继嗣至今不绝者，有隐行也。\n孔子曰：“里仁为美，择不处仁，焉得智？”夫仁者必恕然后行，行一不义，杀一无辠，虽以得高官大位，仁者不为也。夫大仁者，爱近以及远，及其有所不谐，则亏小仁以就大仁。大仁者，恩及四海；小仁者，止于妻子。妻子者，以其知营利，以妇人之恩抚之，饰其内情，雕画其伪，孰知其非真？虽当时蒙荣，然士君子以为大辱。故共工、驩兜、符里、邓析，其智非无所识也，然而为圣王所诛者，以无德而苟利也。竖刁、易牙毁体杀子以干利，卒为贼于齐。故人臣不仁，篡弑之乱生，人臣而仁，国治主荣，明主察焉，宗庙大宁。夫人臣犹贵仁，况于人主乎？故桀、纣以不仁失天下，汤、武以积德有海土。是以圣王贵德而务行之。《孟子》曰：“推恩足以及四海，不推恩不足以保妻子，古人所以大过人者无他焉，善推其所有而已。”\n季康子谓子游曰：“仁者爱人乎？”子游曰：“然。”“人亦爱之乎？”子游曰：“然。”康子曰：“子产死，郑人，丈夫舍玦珮，妇人舍珠珥，夫妇巷哭，三月不闻竽瑟之声。仲尼之死，吾不闻鲁国之爱夫子，奚也？”子游曰：“譬子产之与夫子，其犹浸水之与天雨乎。浸水所及则生，不及则死。斯民之生也，必以时雨，既以生，莫爱其赐。故曰：譬子产之与夫子也，犹浸水之与天雨乎？”\n孔子之楚，有渔者献鱼甚强，孔子不受。献鱼者曰：“天暑市远，卖之不售，思欲弃之粪壤，不若献之君子。”孔子再拜而受，使弟子扫除将祭之。弟子曰：“夫人将弃之，今夫子将祭之，何也？”孔子曰：“吾闻之，务施而不腐馀财者，圣人也。今受圣人之赐，可无祭乎？”\n子路持剑，孔子问曰：“由，安用此乎？”子路曰：“善古者，固以善之；不善古者，固以自卫。”孔子曰：“君子以忠为质，以仁为卫，不出环堵之内，而闻千里之外。不善以忠化，寇暴以仁围，何必持剑乎？”子路曰：“由也，请摄齐以事先生矣。”\n", "para_ids": [1696, 1697, 1698, 1699, 1700, 1701, 1702]}
{"uid": 222, "level": "h2", "h1": "《说苑》", "h2": "《复恩》", "h3": "6．1", "text": "孔子曰：“德不孤，必有邻。”夫施德者贵不德；受恩者尚必报。是故臣劳勤以为君而不求其赏；君持施以牧下而无所德。故《易》曰：“劳而不怨，有功而不德，厚之至也。”君臣相与，以市道接，君悬禄以待之，臣竭力以报之。逮臣有不测之功，则主加之以重赏，如主有超异之恩，则臣必死以复之。孔子曰：“北方有兽，其名曰蟨，前足鼠，后足兔。是兽也，甚矣其爱蛩蛩、巨虚也，食得甘草，必齧以遗蛩蛩、巨虚，蛩蛩、巨虚见人将来，必负蟨以走。蟨非性之爱蛩蛩、巨虚也，为其假足之故也；二兽者，亦非性之爱蟨也，为其得甘草而遗之故也。夫禽兽昆虫犹知比假而相有报也，况于士君子之欲兴名利于天下者乎？”夫臣不复君之恩，而苟营其私门，祸之原也。君不能报臣之功，而惮行赏者，亦乱之基也。夫祸乱之源基，由不报恩生矣。\n赵襄子见围于晋阳，罢围，赏有功之臣五人，高赫无功而受上赏，五人皆怒。张孟谈谓襄子曰：“晋阳之中，赫无大功，今与之上赏，何也？”襄子曰：“吾在拘尼之中，不失臣主之礼，唯赫也。子虽有功，皆骄，寡人与赫上赏，不亦可乎？”仲尼闻之曰：“赵襄子可谓善赏士乎，赏一人，而天下之为人臣者，莫敢失君臣之礼矣。”\n东闾子尝富贵而后乞。人问之，曰：“公何为如是？”曰：“吾自知吾尝相六七年，未尝贵一人也；吾尝富三千万者再，未尝富一人也。不知士出身之咎然也。”孔子曰：“物之难矣，小大多少，各有怨恶，数之理也，人而得之，在于外假之也。”\n楚人献鼋于郑灵公。公子家见。公子宋之食指动，谓公子家曰：“他日我如是，必尝异味。”及食大夫鼋，召公子宋而不与，公子宋怒，染指于鼎，尝之而出。公怒，欲杀之。公子宋与公子家谋先，遂弑灵公。子夏曰：“《春秋》者记君不君，臣不臣，父不父，子不子者也。此非一日之事也，有渐以至焉。”\n", "para_ids": [1703, 1704, 1705, 1706]}
{"uid": 223, "level": "h2", "h1": "《说苑》", "h2": "《政理》", "h3": "7．2", "text": "季孙问于孔子曰：“如杀无道，以就有道，何如？”孔子曰：“子为政，焉用杀。子欲善而民善矣。君子之德风也，小人之德草也，草上之风必偃。”言明其化而已也。\n卫灵公谓孔子曰：“有语寡人，为国家者谨之于庙堂之上，而国家治矣，其可乎？”孔子曰：“可。爱人者则人爱之，恶人者则人恶之，知得之己者，亦知得之人。所谓不出于环堵之室而知天下者，知反之己者也。”\n子贡问治民于孔子，孔子曰：“懔懔焉如以腐索御奔马。”子贡曰：“何其畏也？”孔子曰：“夫通达之国皆人也，以道导之则吾畜也，不以道导之则吾雠也，若何而毋畏也。”\n卫灵公问于史鰌曰：“政孰为务？”对曰：“大理为务，听狱不中，死者不可生也，断者不可属也。故曰：大理为务。”少焉，子路见公。公以史鰌言告之，子路曰：“司马为务，两国有难，两军相当，司马执枹以行之，一斗不当，死者数万。以杀人为非也，此其为杀人亦众矣。故曰：司马为务。”少焉，子贡入见，公以二子言告之，子贡曰：“不识哉！昔禹与有扈氏战，三陈而不服。禹于是修教一年，而有扈氏请服。故曰：去民之所事，奚狱之所听，兵革之不陈，奚鼓之所鸣，故曰：教为务也。”\n齐桓公出猎，逐鹿而走入山谷之中，见一老公而问之，曰：“是为何谷？”对曰：“为愚公之谷。”桓公曰：“何故？”对曰：“以臣名之。”桓公曰：“今视公之仪状，非愚人也，何为以公名之？”对曰：“臣请陈之，臣故畜牸牛，生子而大，卖之而买驹。少年曰：‘牛不能生马。’遂持驹去。傍邻闻之，以臣为愚，故名此谷为愚公之谷。”桓公曰：“公诚愚矣！夫何为而与之。”桓公遂归。明日朝，以告管仲。管仲正衿再拜曰：“此夷吾之愚也。使尧在上，咎繇为理，安有取人之驹者乎？若有见暴如是叟者，又必不与也。是公知狱讼之不正，故与之耳，请退而修政。”孔子曰：“弟子记之，桓公，霸君也；管仲，贤佐也。犹有以智为愚者也，况不及桓公、管仲者也！”\n鲁有父子讼者，康子曰：“杀之。”孔子曰：“未可杀也。夫民不知子父讼之为不善者久矣！是则上过也，上有道，是人亡矣。”康子曰：“夫治民以孝为本，今杀一人以戮不孝，不亦可乎？”孔子曰：“不孝而诛之，是虐杀不辜也。三军大败，不可诛也；狱讼不治，不可刑也。上陈之教而先服之，则百姓从风矣。躬行不从，而后俟之以刑，则民知罪矣。夫一仞之墙，民不能踰；百仞之山，童子升而游焉，凌迟故也。今是仁义之凌迟久矣！能谓民弗踰乎？《诗》曰：‘俾民不迷。’昔者，君子导其百姓不使迷，是以威厉而不至，刑错而不用也。”于是讼者闻之，乃请无讼。\n鲁哀公问政于孔子，孔子对曰：“政有使民富且寿。”哀公曰：“何谓也？”孔子曰：“薄赋敛则民富，无事则远罪，远罪则民寿。”公曰：“若是则寡人贫矣。”孔子曰：“《诗》云：‘凯悌君子，民之父母。’未见其子富而父母贫者也。”\n仲尼见宋君，宋君问仲尼曰：“吾欲长有国；吾欲列都之得；吾欲使民安不惑；吾欲使士竭其力；吾欲使日月当时；吾欲使圣人自来；吾欲使官府治。为之奈何？”仲尼对曰：“千乘之君，万乘之主，问于丘者多矣，未尝有如主君问丘之术也，然而尽可得也。丘闻之，两君相亲则长有国；君惠臣忠则列都之得；毋杀不辜，毋释罪人，则民不惑；益士禄赏则竭其力；尊天敬鬼则日月当时；善为刑罚则圣人自来；尚贤使能则官府治。”宋君曰：“岂有不然哉！”\n子贡曰：“叶公问政于夫子，夫子曰：‘政在于附近而来远。’鲁哀公问政于夫子，夫子曰：‘政在于谕臣。’齐景公问政于夫子，夫子曰：‘政在于节用。’三君问政于夫子，夫子应之不同，然则政有异乎？”孔子曰：“夫荆之地广而都狭，民有离志焉，故曰：政在于附近而来远。哀公有臣三人，内比周以惑其君，外鄣距诸侯宾客，以蔽其明，故曰：政在谕臣。齐景公奢于台榭，淫于苑囿，五官之乐不解，一旦而赐人百乘之家者三，故曰：政在于节用。此三者，政也。《诗》不云乎，‘乱离斯瘼，爰其适归。’此伤离散以为乱者也；‘匪其止共，惟王之邛。’此伤奸臣蔽主以为乱者也；‘相乱蔑资，曾莫惠我师。’此伤奢侈不节以为乱者也。察此三者之所欲，政其同乎哉！”\n宓子贱治单父，弹鸣琴，身不下堂，而单父治。巫马期亦治单父，以星出，以星入，日夜不处，以身亲之，而单父亦治。巫马期问其故于宓子贱，宓子贱曰：“我之谓任人，子之谓任力。任力者固劳，任人者固佚。”人曰：“宓子贱则君子矣，佚四肢，全耳目，平心气而百官治，任其数而已矣。巫马期则不然，弊性事情，劳烦教诏，虽治，犹未至也。”\n孔子谓宓子贱曰：“子治单父而众说，语丘所以为之者。”曰：“不齐父其父，子其子，恤诸孤而哀丧纪。”孔子曰：“善，小节也，小民附矣，犹未足也。”曰：“不齐也，所父事者三人，所兄事者五人，所友者十一人。”孔子曰：“父事三人，可以教孝矣；兄事五人，可以教弟矣；友十一人，可以教学矣。中节也，中民附矣，犹未足也。”曰：“此地民有贤于不齐者五人，不齐事之，皆教不齐所以治之术。”孔子曰：“欲其大者，乃于此在矣。昔者尧、舜清微其身，以听观天下，务来贤人。夫举贤者，百福之宗也，而神明之主也。惜乎！不齐之所治者小也；不齐所治者大，其与尧、舜继矣。”\n宓子贱为单父宰，辞于夫子。夫子曰：“毋迎而距也，毋望而许也。许之则失守，距之则闭塞，譬如高山深渊，仰之不可极，度之不可测也。”子贱曰：“善，敢不承命乎！”\n宓子贱为单父宰，过于阳昼，曰：“子亦有以送仆乎？”阳昼曰：“吾少也贱，不知治民之术，有钓道二焉，请以送子。”子贱曰：“钓道奈何？”阳昼曰：“夫投纶错饵，迎而吸之者阳桥也，其为鱼也薄而不美；若存若亡，若食若不食者鲂也，其为鱼也博而厚味。”宓子贱曰：“善。”于是未至单父，冠盖迎之者，交接于道。子贱曰：“车驱之，车驱之，夫阳昼之所谓阳桥者至矣。”于是至单父，请其耆老尊贤者而与之共治单父。\n孔子兄子有孔蔑者，与宓子贱皆仕。孔子往过孔蔑而问之曰：“自子之仕者，何得何亡？”孔蔑曰：“自吾仕者未有所得，而有所亡者三。曰：王事若袭，学焉得习，以是学不得明也，所亡者一也；奉禄少，𩱡鬻不足及亲戚，是以亲戚益疏矣，所亡者二也；公事多急，不得吊死视病，是以朋友益䟽矣，所亡者三也。”孔子不说，而复往见子贱曰：“自子之仕，何得何亡？”子贱曰：“自吾之仕者，未有所亡，而有所得者三：始诵之文，今履而行之，是学日益明也，所得者一也；奉禄虽少，𩱡鬻足及亲戚，是以亲戚益亲也，所得者二也；公事虽急，夜勤吊死视病，是以朋友益亲也，所得者三也。”孔子谓子贱曰：“君子哉若人！君子哉若人！鲁无君子也，斯焉取斯！”\n子路治蒲，见于孔子曰：“由愿受教。”孔子曰：“蒲多壮士，又难治也。然吾语汝：恭以敬，可以摄勇；宽以正，可以容众；恭以洁，可以亲上。”\n子贡为信阳令，辞孔子而行，孔子曰：“力之顺之，因天之时，无夺无伐，无暴无盗。”子贡曰：“赐少而事君子，君子固有盗者邪？”孔子曰：“夫以不肖伐贤，是谓夺也。以贤伐不肖，是谓伐也。缓其令，急其诛，是谓暴也。取人善以自为己，是谓盗也。君子之盗，岂必当财币乎？吾闻之曰：知为吏者，奉法以利民，不知为吏者，枉法以侵民，此皆怨之所由生也。临官莫如平，临财莫如廉，廉、平之守，不可攻也。匿人之善者，是谓蔽贤也；扬人之恶者，是谓小人也。不内相教而外相谤者，是谓不足亲也。言人之善者，有所得而无所亡伤也；言人之恶者，无所得而有所伤也。故君子慎言语焉，毋先己而后人，择言出之，令口如耳。”\n齐侯问于晏子曰：“为政何患？”对曰：“患善恶之不分。”公曰：“何以察之？”对曰：“审择左右。左右善则百僚各得其所宜，而善恶分矣。”孔子闻之曰：“此言也信矣！善言进，则不善无由入矣，不进善言，则善无由入矣。”\n延陵季子游于晋，入其境，曰：“嘻，暴哉国乎！”入其都，曰：“嘻，力屈哉国乎！”立其朝，曰：“嘻，乱哉国乎！”从者曰：“夫子之入晋境未久也，何其名之不疑也？”延陵季子曰：“然，吾入其境，田亩荒秽而不休，杂增崇高，吾是以知其国之暴也。吾入其都，新室恶而故室美，新墙卑而故墙高，吾是以知其民力之屈也。吾立其朝，君能视而不下问，其臣善伐而不上谏，吾是以知其国之乱也。”\n鲁国之法，鲁人有赎臣妾于诸侯者，取金于府。子贡赎人于诸侯而还其金。孔子闻之曰：“赐失之矣！夫圣人之举事也，可以移风易俗，而教导可施于百姓，非独适其身之行也。今鲁国富者寡而贫者众，赎而受金，则为不廉，不受，则后莫复赎。自今以来，鲁人不复赎人矣。”孔子可谓通于化矣。故老子曰：“见小曰明。”\n孔子见季康子，康子未说，孔子又见之。宰予曰：“吾闻之夫子曰：‘王公不聘，不动。’今吾子之见司寇也少数矣。”孔子曰：“鲁国以众相凌，以兵相暴之日，久矣，而有司不治，聘我者孰大于是哉！”鲁人闻之曰：“圣人将治，可以不先自为刑罚乎？”自是之后，国无争者。孔子谓弟子曰：“违山十里，蟪蛄之声，犹尚存耳，政事无如膺之矣。”\n古之鲁俗，涂里之闾，罗门之罗，𤕭门之渔，独得于礼。是以孔子善之。夫涂里之闾，富家为贫者出；罗门之罗，有亲者取多，无亲者取少；𤕭门之渔，有亲者取巨，无亲者取小。\n", "para_ids": [1707, 1708, 1709, 1710, 1711, 1712, 1713, 1714, 1715, 1716, 1717, 1718, 1719, 1720, 1721, 1722, 1723, 1724, 1725, 1726, 1727]}
{"uid": 224, "level": "h2", "h1": "《说苑》", "h2": "《尊贤》", "h3": "8．4", "text": "眉睫之微，接而形于色；声音之风，感而动乎心。甯戚击牛角而商歌，桓公闻而举之；鲍龙跪石而登嵼，孔子为之下车。尧、舜相见，不违桑阴；文王举太公，不以日久。故贤圣之接也，不待久而亲；能者之相见也，不待试而知矣。故士之接也，非必与之临财分货乃知其廉也；非必与之犯难涉危乃知其勇也。举事决断，是以知其勇也；取与有让，是以知其廉也。故见虎之尾而知其大于貍也；见象之牙而知其大于牛也。一节见则百节知矣。由此观之，以所见可以占未发，覩小节，固足以知大体矣。\n齐景公问于孔子曰：“秦穆公其国小处僻而霸，何也？”对曰：“其国虽小而其志大，处虽僻而其政中，其举果，其谋和，其令不偷。亲举五羖大夫于系缧之中，与之语，三日而授之政。以此取之，虽王可也，霸则小矣。”\n周公旦白屋之士，所下者七十人，而天下之士皆至。晏子所与同衣食者百人，而天下之士亦至。仲尼修道行，理文章，而天下之士亦至矣。伯牙子鼓琴，其友锺子期听之，方鼓琴而志在太山，锺子期曰：“善哉乎鼓琴！巍巍乎若太山。”少选之间，而志在流水，锺子期复曰：“善哉乎鼓琴！汤汤乎若流水。”锺子期死，伯牙破琴绝絃，终身不复鼓琴，以为世无足为鼓琴者。非独琴若此也，贤者亦然。虽有贤者而无以接之，贤者奚由尽忠哉！骥不自至千里者，待伯乐而后至也。\n哀公问于孔子曰：“人何若而可取也？”孔子对曰：“毋取拑者，毋取健者，毋取口锐者。”哀公曰：“何谓也？”孔子曰：“拑者大给利，不可尽用；健者必欲兼人，不可以为法也；口锐者多诞而寡信，后恐不验也。夫弓矢和调而后求其中焉；马悫愿顺然后求其良材焉；人必忠信重厚，然后求其知能焉。今人有不忠信重厚而多知能，如此人者譬犹豺狼与，不可以身近也。是故先其仁信之诚者，然后亲之。于是有知能者，然后任之。故曰：亲仁而使能。夫取人之术也，观其言而察其行。夫言者，所以抒其胸而发其情者也。能行之士，必能言之。是故先观其言而揆其行。夫以言揆其行，虽有奸轨之人，无以逃其情矣。”哀公曰：“善。”\n赵简子游于西河而乐之，叹曰：“安得贤士而与处焉？”舟人古桑跪而对曰：“夫珠玉无足，去此数千里而所以能来者，人好之也。今士有足而不来者，此是吾君不好之乎？”赵简子曰：“吾门左右客千人，朝食不足，暮收市征；暮食不足，朝收市征。吾尚可谓不好士乎？”舟人古桑对曰：“鸿鹄高飞远翔，其所恃者六翮也。背上之毛，腹下之毳，无尺寸之数，去之满把，飞不能为之益卑，益之满把，飞不能为之益高。不知门下左右客千人者，亦有六翮之用乎？将尽毛毳也。”\n鲁哀公问于孔子曰：“当今之时君子谁贤？”对曰：“卫灵公。”公曰：“吾闻之，其闺门之内，姑姊妹无别。”对曰：“臣观于朝廷，未观于堂陛之间也。灵公之弟曰公子渠牟，其知足以治千乘之国，其信足以守之，而灵公爱之。又有士曰王林，国有贤人，必进而任之，无不达也，不能达，退而与分其禄，而灵公尊之。又有士曰庆足，国有大事则进而治之，无不济也，而灵公说之。史鰌去卫，灵公邸舍三月，琴瑟不御，待史鰌之入也而后入，臣是以知其贤也。”\n介子推行年十五而相荆，仲尼闻之，使人往视。还，曰：“廊下有二十五俊士，堂上有二十五老人。”仲尼曰：“合二十五人之智，智于汤武；并二十五人之力，力于彭祖，以治天下，其固免矣乎！”\n孔子闲居，喟然而叹曰：“铜鞮伯华而无死，天下其有定矣！”子路曰：“愿闻其为人也何若？”孔子曰：“其幼也，敏而好学；其壮也，有勇而不屈；其老也，有道而能以下人。”子路曰：“其幼也，敏而好学则可；其壮也，有勇而不屈则可。夫有道又谁下哉？”孔子曰：“由不知也，吾闻之，以众攻寡无不消也；以贵下贱无不得也。昔者，周公旦制天下之政，而下士七十人，岂无道哉？欲得士之故也。夫有道而能下于天下之士，君子乎哉！”\n孔子之郯，遭程子于涂，倾盖而语终日。有间，顾谓子路曰：“取束帛一，以赠先生。”子路不对。有间，又顾谓曰：“取束帛一，以赠先生。”子路屑然对曰：“由闻之也，士不中而见，女无媒而嫁，君子不行也。”孔子曰：“由，《诗》不云乎？‘野有蔓草，零露漙兮，有美一人，清扬婉兮，邂逅相遇，适我愿兮。’今程子天下之贤士也，于是不赠，终身不见。大德毋踰闲，小德出入可也。”\n齐桓公使管仲治国，管仲对曰：“贱不能临贵。”桓公以为上卿，而国不治。桓公曰：“何故？”管仲对曰：“贫不能使富。”桓公赐之齐国之市租一年，而国不治。桓公曰：“何故？”对曰：“䟽不能制亲。”桓公立以为仲父。齐国大安而遂霸天下。孔子曰：“管仲之贤，而不得此三权者，亦不能使其君南面而霸矣。”\n鲁人攻鄪，曾子辞于鄪君曰：“请出，寇罢而后复来。请姑毋使狗豕入吾舍。”鄪君曰：“寡人之于先生也，人无不闻。今鲁人攻我而先生去我，我胡守先生之舍？”鲁人果攻鄪而数之罪十，而曾子之所争者九。鲁师罢，鄪君复修曾子舍而后迎之。\n子路问于孔子曰：“治国何如？”孔子曰：“在于尊贤而贱不肖。”子路曰：“范、中行氏尊贤而贱不肖矣，其亡何也？”曰：“范、中行氏尊贤而不能用也，贱不肖而不能去也，贤者知其不己用而怨之，不肖者知其贱己而雠之。贤者怨之，不肖者雠之。怨雠并前，中行氏虽欲无亡，岂可得乎？”\n", "para_ids": [1728, 1729, 1730, 1731, 1732, 1733, 1734, 1735, 1736, 1737, 1738, 1739]}
{"uid": 225, "level": "h2", "h1": "《说苑》", "h2": "《正谏》", "h3": "9．1", "text": "《易》曰：“王臣蹇蹇，匪躬之故。”人臣之所以蹇蹇为难而谏其君者，非为身也，将欲以匡君之过，矫君之失也。君有过失者，危亡之萌也。见君之过失而不谏，是轻君之危亡也。夫轻君之危亡者，忠臣不忍为也。三谏而不用则去，不去则身亡，身亡者，仁人所不为也。是故谏有五：一曰正谏，二曰降谏，三曰忠谏，四曰戆谏，五曰讽谏。孔子曰：“吾其从讽谏矣乎！”夫不谏则危君，固谏则危身，与其危君宁危身，危身而终不用，则谏亦无功矣。智者度君权时，调其缓急而处其宜，上不敢危君，下不以危身，故在国而国不危，在身而身不殆。昔陈灵公不听泄冶之谏而杀之，曹羁三谏曹君不听而去，《春秋》序义虽俱贤，而曹羁合礼。\n楚昭王欲之荆台游，司马子綦进谏曰：“荆台之游，左洞庭之陂，右彭蠡之水，南望猎山，下临方淮，其乐使人遗老而忘死，人君游者尽以亡其国，愿大王勿往游焉。”王曰：“荆台乃吾地也，有地而游之，子何为绝我游乎？”怒而击之。于是令尹子西驾安车四马径于殿下，曰：“今日荆台之游，不可不观也。”王登车而拊其背曰：“荆台之游，与子共乐之矣。”子西步马十里，引辔而止曰：“臣不敢下车，愿得有道，大王肯听之乎？”王曰：“第言之。”令尹子西曰：“臣闻之，为人臣而忠其君者，爵禄不足以赏也；为人臣而谀其君者，刑罚不足以诛也。若司马子綦者，忠臣也；若臣者，谀臣也。愿大王杀臣之躯，罚臣之家而禄司马子綦。”王曰：“若我能止听，公子独能禁我游耳，后世游之，无有极时，奈何？”令尹子西曰：“欲禁后世易耳，愿大王山陵崩阤，为陵于荆台。未尝有持锺鼓管絃之乐，而游于父祖之墓上者也。”于是王还车，卒不游荆台，令罢先置。孔子从鲁闻之曰：“美哉！令尹子西谏之于十里之前，而权之于百世之后者也。”\n齐简公有臣曰诸御鞅，谏简公曰：“田常与宰予，之二人者甚相憎也。臣恐其相攻，相攻虽叛而危之，不可，愿君去一人也。”简公曰：“非而细人之所敢议也。”居无几何，田常果攻宰予于庭，贼简公于朝，简公喟然太息曰：“余不用鞅之言，以至此患也！”故忠臣之言，不可不察也。\n孔子曰：“良药苦于口利于病，忠言逆于耳利于行。”故武王谔谔而昌，纣嘿嘿而亡。君无谔谔之臣，父无谔谔之子，兄无谔谔之弟，夫无谔谔之妇，士无谔谔之友，其亡可立而待也。故曰：君失之，臣得之；父失之，子得之；兄失之，弟得之；夫失之，妇得之；士失之，友得之。故无亡国破家，悖父乱子，放兄弃弟，狂夫淫妇，绝交败友者也。\n", "para_ids": [1740, 1741, 1742, 1743]}
{"uid": 226, "level": "h2", "h1": "《说苑》", "h2": "《敬慎》", "h3": "10．3", "text": "孔子读易至于《损》、《益》，则喟然而叹。子夏避席而问曰：“夫子何为叹？”孔子曰：“夫自损者益，自益者缺，吾是以叹也。”子夏曰：“然则学者不可以益乎？”孔子曰：“否，天之道，成者未尝得久也。夫学者以虚受之，故曰：得。苟接知持满，则天下之善言不得入其耳矣。昔尧履天子之位，犹允恭以持之，虚静以待下，故百载以逾盛，迄今而益章。昆吾自臧而满意，穷高而不衰，故当时而亏败，迄今而愈恶。是非损益之征与？吾故曰：谦也者，致恭以存其位者也。夫丰明而动故能大，苟大则亏矣，吾戒之。故曰：天下之善言不得入其耳矣。日中则昃，月盈则食，天地盈虚，与时消息。是以圣人不敢当盛，升舆而遇三人则下，二人则轼，调其盈虚，故能长久也。”子夏曰：“善，请终身诵之。”\n孔子观于周庙，有欹器焉。孔子问守庙者曰：“此为何器？”对曰：“盖为右坐之器。”孔子曰：“吾闻右坐之器，满则覆，虚则欹，中则正，有之乎？”对曰：“然。”孔子使子路取水而试之，满则覆。中则正，虚则欹。孔子喟然叹曰：“呜呼！恶有满而不覆者哉！”子路曰：“敢问持满有道乎？”孔子曰：“持满之道，挹而损之。”子路曰：“损之有道乎？”孔子曰：“高而能下，满而能虚，富而能俭，贵而能卑，智而能愚，勇而能怯，辩而能讷，博而能浅，明而能闇，是谓损而不极。能行此道，唯至德者及之。《易》曰：‘不损而益之。’故损自损而终故益。”\n曾子有疾，曾元抱首，曾华抱足。曾子曰：“吾无颜氏之才，何以告汝？虽无能，君子务益。夫华多实少者，天也；言多行少者，人也。夫飞鸟以山为卑而层巢其巅，鱼鳖以渊为浅而穿穴其中，然所以得者，饵也。君子苟能无以利害身，则辱安从至乎？官怠于宦成，病加于少愈，祸生于懈惰，孝衰于妻子。察此四者，慎终如始。”《诗》曰：“靡不有初，鲜克有终。”\n孔子曰：“存亡祸福，皆在己而已。天灾地妖亦不能杀也。昔者殷王帝辛之时，爵生乌于城之隅，工人占之曰：‘凡小以生巨，国家必祉，王名必倍。’帝辛喜爵之德，不治国家，亢暴无极，外寇乃至，遂亡殷国。此逆天之时，诡福反为祸者也。至殷王武丁之时，先王道缺，刑法弛，桑榖俱生于朝，七日而大拱。工人占之曰：‘桑榖者，野物也，野物生于朝，意者朝亡乎？’武丁恐骇，侧身修行，思昔先王之政，兴灭国，继绝世，举逸民，明养老之道。三年之后，远方之君，重译而朝者十有六国。此迎天时，得祸反为福者也。故妖孽者，天所以警天子、诸侯者也；恶梦者，所以警士大夫者也。故妖孽不胜善政，恶梦不胜善行也。至治之极，祸反为福。”故太甲曰：“天作孽，犹可违，自作孽，不可逭。”\n子赣之承或，在涂，见道侧巾弊布拥蒙而衣衰，其名曰舟绰，子赣问焉。曰：“此至承几何？”嘿然不对，子赣曰：“人问乎己而不应，何也？”屏其拥蒙而言曰：“望而黩人者，仁乎？覩而不识者，智乎？轻侮人者，义乎？”子赣下车曰：“赐不仁，过问三言，可复闻乎？”曰：“是足于子矣，吾不告子。”于是子赣参偶则轼，五偶则下。\n鲁哀公问于孔子曰：“予闻忘之甚者，徙而忘其妻，有诸？”孔子对曰：“此非忘之甚者也，忘之甚者，忘其身。”哀公曰：“可得闻与？”对曰：“昔夏桀贵为天子，富有天下，不修禹之道，毁坏辟法，裂绝世祀，荒淫于乐，沉酗于酒。其臣有左师触龙者，谄谀不止。汤诛桀，左师触龙者，身死四支不同坛而居，此忘其身者也。”哀公愀然变色曰：“善。”\n孔子之周，观于太庙。右陛之前，有金人焉，三缄其口，而铭其背曰：“古之慎言人也，戒之哉，戒之哉！无多言，多言多败；无多事，多事多患。安乐必戒，无行所悔。勿谓何伤，其祸将长。勿谓何害，其祸将大。勿谓何残，其祸将然。勿谓莫闻，天妖伺人。荧荧不灭，炎炎奈何。涓涓不壅，将成江河。緜緜不绝，将成网罗。青青不伐，将寻斧柯。诚不能慎之，祸之根也。口是何伤，祸之门也。强梁者不得其死，好胜者必遇其敌。盗怨主人，民害其贵。君子知天下之不可盖也，故后之下之，使人慕之。执雌持下，莫能与之争者。人皆趋彼，我独守此。众人惑惑，我独不从。内藏我知，不与人论技。我虽尊高，人莫我害。夫江河长百谷者，以其卑下也。天道无亲，常与善人。戒之哉，戒之哉！”孔子顾谓弟子曰：“记之，此言虽鄙而中事情。《诗》曰：‘战战兢兢，如临深渊，如履薄冰。’行身如此，岂以口遇祸哉！”\n孔子行游中路，闻哭者声，其音甚悲。孔子曰：“驱之！驱之！前有异人音。”少进，见之，丘吾子也，拥镰带索而哭。孔子辟车而下，问曰：“夫子非有丧也，何哭之悲也？”丘吾子对曰：“吾有三失。”孔子曰：“愿闻三失。”丘吾子曰：“吾少好学问，周遍天下，还后吾亲亡，是一失也；事君奢骄，谏不遂，是二失也；厚交友而后绝，是三失也。树欲静而风不定，子欲养而亲不待。往而不来者，年也；不可得再见者，亲也。请从此辞。”则自刎而死。孔子曰：“弟子记之，此足以为戒也。”于是弟子辞归养亲者十有三人。\n孔子论《诗》，至于《正月》之六章，戄然曰：“不逢时之君子，岂不殆哉！从上依世则废道，违上离俗则危身，世不与善，己独由之，则曰非妖则孽也，是以桀杀关龙逄，纣杀王子比干。故贤者不遇时，常恐不终焉。《诗》曰：‘谓天盖高，不敢不跼，谓地盖厚，不敢不蹐。’此之谓也。”\n孔子见罗者，其所得者皆黄口也。孔子曰：“黄口尽得，大爵独不得，何也？”罗者对曰：“黄口从大爵者不得，大爵从黄口者可得。”孔子顾谓弟子曰：“君子慎其所从，不得其人，则有罗网之患。”\n颜回将西游，问于孔子曰：“何以为身？”孔子曰：“恭、敬、忠、信，可以为身。恭则免于众，敬则人爱之，忠则人与之，信则人恃之。人所爱，人所与，人所恃，必免于患矣。可以临国家，何况于身乎？故不比数而比踈，不亦远乎？不修中而修外，不亦反乎？不先虑事，临难乃谋，不亦晚乎？”\n成回学于子路三年，回恭敬不已，子路问其故何也？回对曰：“臣闻之，行者比于鸟，上畏鹰鹯，下畏网罗。夫人为善者少，为谗者多。若身不死，安知祸罪不施？行年七十，常恐行节之亏。回是以恭敬待大命。”子路稽首曰：“君子哉！”\n", "para_ids": [1744, 1745, 1746, 1747, 1748, 1749, 1750, 1751, 1752, 1753, 1754, 1755]}
{"uid": 227, "level": "h2", "h1": "《说苑》", "h2": "《善说》", "h3": "11．1", "text": "孙卿曰：“夫谈说之术，齐庄以立之，端诚以处之，坚强以持之，譬称以谕之，分别以明之，欢欣愤满以送之，宝之珍之，贵之神之；如是则说常无不行矣。夫是之谓能贵其所贵。《传》曰：‘唯君子为能贵其所贵也。’”《诗》云：“无易由言，无曰苟矣。”鬼谷子曰：“人之不善而能矫之者，难矣。说之不行，言之不从者，其辩之不明也。既明而不行者，持之不固也。既固而不行者，未中其心之所善也。辩之，明之，持之，固之，又中其人之所善，其言神而珍，白而分，能入于人之心，如此而说不行者，天下未尝闻也。”此之谓善说。子贡曰：“出言陈辞，身之得失，国之安危也。”《诗》云：“辞之绎矣，民之莫矣。”夫辞者，人之所以自通也。主父偃曰：“人而无辞，安所用之。”昔子产修其辞而赵武致其敬，王孙满明其言而楚庄以惭，苏秦行其说而六国以安，蒯通陈其说而身得以全。夫辞者，乃所以尊君重身，安国全性者也。故辞不可不修，而说不可不善。\n陈子说梁王，梁王说而疑之，曰：“子何为去陈侯之国，而教小国之孤于此乎？”陈子曰：“夫善亦有道，而遇亦有时。昔傅说衣褐带索而筑于秕传之城，武丁夕梦旦得之，时王也。甯戚饭牛康衢，击车辐而歌，顾见，桓公得之，时霸也。百里奚自卖五羊之皮，为秦人虏，穆公得之，时强也。论若三子之行，未得为孔子骏徒也。今孔子经营天下，南有陈、蔡之阨，而北干景公，二坐而五立，未尝离也。孔子之时不行，而景公之时怠也。以孔子之圣，不能以时行说之怠，亦独能如之何乎？”\n子贡见太宰嚭，太宰嚭问曰：“孔子何如？”对曰：“臣不足以知之。”太宰嚭曰：“子不知，何以事之？”对曰：“惟不知，故事之。夫子其犹大山林也，百姓各足其材焉。”太宰嚭曰：“子增夫子乎？”对曰：“夫子不可增也，夫赐其犹一累壤也，以一累壤增大山，不益其高，且为不知。”太宰嚭曰：“然则子有所酌也？”对曰：“天下有大樽，而子独不酌焉，不识谁之罪也？”\n赵简子问子贡曰：“孔子为人何如？”子贡对曰：“赐不能识也。”简子不说曰：“夫子事孔子数十年，终业而去之，寡人问子，子曰：\n‘不能识。’何也？”子贡曰：“赐譬渴者之饮江海，知足而已。孔子犹江海也，赐则奚足以识之。”简子曰：“善哉，子贡之言也。”\n齐景公谓子贡曰：“子谁师？”曰：“臣师仲尼。”公曰：“仲尼贤乎？”对曰：“贤。”公曰：“其贤何若？”对曰：“不知也。”公曰：“子知其贤，而不知其奚若，可乎？”对曰：“今谓天高，无少长愚智皆知高，高几何，皆曰不知也。是以知仲尼之贤，而不知其奚若。”\n赵襄子谓仲尼曰：“先生委质以见人主，七十君矣，而无所通，不识世无明君乎？意先生之道固不通乎？”仲尼不对。异日，襄子见子路曰：“吾尝问先生以道，先生不对。知而不对则隐也，隐则安得为仁？若信不知，安得为圣？”子路曰：“建天下之鸣锺而撞之以挺，岂能发其声乎哉！君问先生，无乃犹以挺撞乎？”\n卫将军文子问子贡曰：“季文子三穷而三通，何也？”子贡曰：“其穷事贤，其通举穷，其富分贫，其贵礼贱。穷而事贤则不侮，通而举穷则忠于朋友，富而分贫则宗族亲之，贵而礼贱则百姓戴之。其得之固道也，失之命也。”曰：“失而不得者，何也？”曰：“其穷不事贤，其通不举穷，其富不分贫，其贵不理贱，其得之命也，其失之固道也。”\n子路问于孔子曰：“管仲何如人也？”子曰：“大人也。”子路曰：“昔者管子说襄公，襄公不说，是不辩也；欲立公子纠而不能，是无能也；家残于齐而无忧色，是不慈也；桎梏而居槛车中无惭色，是无愧也；事所射之君，是不贞也；召忽死之，管仲不死，是无仁也。夫子何以大之？”子曰：“管仲说襄公，襄公不说，管子非不辩也，襄公不知说也；欲立公子纠而不能，非无能也，不遇时也；家残于齐而无忧色，非不慈也，知命也；桎梏居槛车而无惭色，非无愧也，自裁也；事所射之君，非不贞也，知权也；召忽死之，管仲不死，非无仁也，量轻重也。召忽者，人臣之材也，不死则三军之虏也，死之，则名闻天下，夫何为不死哉？管子者，天子之佐，诸侯之相也，死之则不免为沟中之瘠，不死则功复用于天下，夫何为死之哉！由，汝不知也。”\n", "para_ids": [1756, 1757, 1758, 1759, 1760, 1761, 1762, 1763]}
{"uid": 228, "level": "h2", "h1": "《说苑》", "h2": "《奉使》", "h3": "12．5", "text": "齐攻鲁，子贡见哀公，请求救于吴。公曰：“奚先君宝之用？”子贡曰：“使吴责吾宝而与我师，是不可恃也。”于是以杨干麻䈥之弓六往。子贡谓吴王曰：“齐为无道，欲使周公之后不血食，且鲁赋五百，邾赋三百，不识以此益齐，吴之利与、非与？”吴王惧，乃兴师救鲁。诸侯曰：“齐伐周公之后，而吴救之。”遂朝于吴。\n赵简子将袭卫，使史黯往视之，期以一月。六月而后反，简子曰：“何其久也？”黯曰：“谋利而得害，由不察也。今蘧伯玉为相，史鰌佐焉，孔子为客，子贡使令于君前甚听。《易》曰：‘涣其群，元吉。’涣者，贤也；群者，众也；元者，吉之始也。涣其群元吉者，其佐多贤矣。”简子按兵而不动耳。\n", "para_ids": [1764, 1765]}
{"uid": 229, "level": "h2", "h1": "《说苑》", "h2": "《权谋》", "h3": "", "text": "“众人之智，可以测天，兼听独断，惟在一人。”此大谋之术也。谋有二端：上谋知命，其次知事。知命者预见存亡祸福之原，早知盛衰废兴之始，防事之未萌，避难于无形。若此人者，居乱世，则不害于其身，在乎太平之世，则必得天下之权。彼知事者亦尚矣，见事而知得失成败之分，而究其所终极，故无败业废功。孔子曰：“可与适道，未可与权也。”夫非知命知事者，孰能行权谋之术。夫权谋有正有邪，君子之权谋正，小人之权谋邪。夫正者，其权谋公，故其为百姓尽心也诚；彼邪者，好私尚利，故其为百姓也诈。夫诈则乱，诚则平，是故尧之九臣诚而兴于朝，其四臣诈而诛于野。诚者隆至后世，诈者当身而灭。知命知事而能于权谋者，必察诚诈之原而以处身焉，则是亦权谋之术也。夫知者举事也，满则虑溢，平则虑险，安则虑危，曲则虑直，由重其豫，惟恐不及，是以百举而不陷也。\n赵简子曰：“晋有泽鸣、犊犨，鲁有孔丘，吾杀此三人，则天下可图也。”于是乃召泽鸣、犊犨，任之以政而杀之。使人聘孔子于鲁，孔子至河，临水而观曰：“美哉水！洋洋乎！丘之不济于此，命也夫！”子路趋而进曰：“敢问奚谓也？”孔子曰：“夫泽鸣、犊犨，晋国之贤大夫也，赵简子之未得志也，与之同闻见，及其得志也，杀之而后从政。故丘闻之：刳胎焚夭则麒麟不至，干泽而渔则蛟龙不游，覆巢毁卵则凤凰不翔。丘闻之：君子重伤其类者也。”\n孔子与齐景公坐，左右白曰：“周使来言周庙燔。”齐景公出问曰：“何庙也？”孔子曰：“是厘王庙也。”景公曰：“何以知之？”孔子曰：“《诗》云：‘皇皇上帝，其命不忒。天之与人，必报有德。’祸亦如之。夫厘王变文武之制，而作玄黄宫室，舆马奢侈，不可振也。故天殃其庙，是以知之。”景公曰：“天何不殃其身，而殃其庙乎？”子曰：“天盖以文王之故也，若殃其身，则文王之祀，无乃绝乎。故殃其庙，以章其过也。”左右入报曰：“周厘王庙也。”景公大惊，起再拜曰：“善哉，圣人之智，岂不大乎！”\n鲁公索氏将祭而亡其牲。孔子闻之曰：“公索氏比及三年必亡矣。”后一年而亡。弟子问曰：“昔公索氏亡其牲而夫子曰：比及三年必亡矣，今期年而亡，夫子何以知其将亡也？”孔子曰：“祭之为言索也，索也者，尽也，乃孝子所以自尽于亲也。至祭而亡其牲，则其馀所亡者多矣，吾以此知其将亡也。”\n孝宣皇帝之时，霍氏奢靡。茂陵徐先生曰：“霍氏必亡。夫在人之右而奢，亡之道也。孔子曰：‘奢则不逊。’夫不逊者，必侮上，侮上者，逆之道也，出人之右，人必害之。今霍氏秉权日久，天下之人疾害之者多矣。夫天下害之，而又以逆道行之，不亡何待！”乃上书言：“霍氏奢靡，陛下即爱之，宜以时抑制，无使至于亡。”书三上，辄报闻。其后霍氏果灭。董忠等以其功封。人有为徐先生上书者曰：“臣闻客有过主人者，见其灶直堗，傍有积薪，客谓主人曰：‘曲其堗，远徙其积薪，不者将有火患。’主人默然不应。居无几何，家果失火，乡聚里中人哀而救之，火幸息。于是杀牛置酒，燔发灼烂者在上行，馀各用功次坐，而反不录言曲堗者，向使主人听客之言，不费牛酒，终无火患。今茂陵徐福数上书言霍氏且有变，宜防绝之。向使福说得行，则无裂地出爵之费，而国安平自如。今往事既已，而福独不得与其功，惟陛下察客徙薪曲堗之策，而使居燔发灼烂之右。”书奏，上乃使人赐徐福帛十匹，拜为郎。\n齐桓公将伐山戎孤竹，使人请助于鲁，鲁君进群臣而谋，皆曰：“师行数千里，入蛮夷之地，必不反矣。”于是鲁许助之而不行。齐已伐山戎孤竹，而欲移兵于鲁。管仲曰：“不可，诸侯未亲，今又伐远而还诛近邻，邻国不亲，非霸王之道。君之所得山戎之宝器者，中国之所鲜也，不可以不进周公之庙乎？”桓公乃分山戎之宝，献之周公之庙。明年，起兵伐莒，鲁下令丁男悉发，五尺童子皆至。孔子曰：“圣人转祸为福，报怨以德。”此之谓也。\n中行文子出亡至边，从者曰：“为此啬夫者，君人也，胡不休焉，且待后车者。”文子曰：“异日，吾好音，此子遗吾琴，吾好佩，又遗吾玉，是不非吾过者也，自容于我者也，吾恐其以我求容于人也。”遂不入，后车入门，文子问啬夫之所在，执而杀之。仲尼闻之曰：“中行文子背道失义，以亡其国，然后得之，犹活其身，道不可遗也，若此。”\n卫灵公襜被以与妇人游。子贡见公，公曰：“卫其亡乎？”对曰：“昔者夏桀、殷纣不任其过故亡，成汤、文、武知任其过，故兴，卫奚其亡也？”\n赵简子使成何、涉他与卫灵公盟于鄟泽。灵公未喋盟，成何、涉他捘灵公之手而撙之。灵公怒，欲反赵，王孙商曰：“君欲反赵，不如与百姓同恶之。”公曰：“若何？”对曰：“请命臣令于国曰：‘有姑姊妹女者，家一人质于赵。’百姓必怨，君因反之矣。”君曰：“善。”乃令之，三日遂征之，五日而令毕，国人巷哭。君乃召国大夫而谋曰：“赵为无道，反之可乎？”大夫皆曰：“可。”乃出西门，闭东门，赵氏闻之，缚涉他而斩之，以谢于卫，成何走燕。子贡曰：“王孙商可谓善谋矣！憎人而能害之，有患而能处之，欲用民而能附之，一举而三物俱至，可谓善谋矣。”\n孔子问漆雕马人曰：“子事臧文仲、武仲、孺子容，三大夫者孰为贤？”漆雕马人对曰：“臧氏家有龟焉，名曰蔡。文仲立，三年为一兆焉；武仲立，三年为二兆焉；孺子容立，三年为三兆焉。马人见之矣，若夫三大夫之贤不贤，马人不识也。”孔子曰：“君子哉！漆雕氏之子！其言人之美也，隐而显；其言人之过也，微而著。故智不能及，明不能见，得无数卜乎？”\n", "para_ids": [1766, 1767, 1768, 1769, 1770, 1771, 1772, 1773, 1774, 1775]}
{"uid": 230, "level": "h2", "h1": "《说苑》", "h2": "《至公》", "h3": "14．1", "text": "《书》曰：“不偏不党，王道荡荡。”言至公也。古有行大公者，帝尧是也。贵为天子，富有天下，得舜而传之，不私于其子孙也，去天下若遗躧。于天下犹然，况其细于天下乎！非帝尧孰能行之。孔子曰：“巍巍乎，惟天为大，惟尧则之。”《易》曰：“无首，吉。”此盖人君之公也。夫以公与天下，其德大矣，推之于此，刑之于彼，万姓之所戴，后世之所则也。彼人臣之公，治官事则不营私家，在公门则不言货利，当公法则不阿亲戚，奉公举贤则不避仇雠。忠于事君，仁于利下，推之以恕道，行之以不党，伊、吕是也。故显名存于今，是之谓公。《诗》云：“周道如砥，其直如矢，君子所履，小人所视。”此之谓也。夫公生明，偏生暗，端悫生达，诈伪生塞，诚信生神，夸诞生惑，此六者，君子之所慎也，而禹、桀之所以分也。《诗》云：“疾威上帝，其命多僻。”言不公也。\n楚共王出猎而遗其弓，左右请求之，共王曰：“止，楚人遗弓，楚人得之，又何求焉。”仲尼闻之曰：“惜乎其不大也，亦曰：人遗弓，人得之而已，何必楚也。”仲尼所谓大公也。\n万章问曰：“孔子于卫主雍雎，于齐主寺人脊环，有诸？”孟子曰：“否，不然，好事者为之也。于卫主颜雠由。弥子之妻与子路之妻，兄弟也。弥子谓子路曰：‘孔子主我，卫卿可得也。’子路以告。孔子曰：‘有命。’孔子进之以礼，退之以义，得之不得，曰‘有命’。而主雍雎与寺人脊环是无命也。孔子不说于鲁、卫，将适宋，遭桓司马，将要而杀之，微服而过宋。是孔子尝阨，主司城贞子为陈侯周臣。吾闻之，观近臣以其所为之主，观远臣以其所主。如孔子主雍雎与寺人脊环，何以为孔子乎？”\n孔子生于乱世，莫之能容也。故言行于君，泽加于民，然后仕；言不行于君，泽不加于民则处。孔子怀天覆之心，挟仁圣之德，悯时俗之污泥，伤纪纲之废坏，服重历远，周流应聘，乃俟幸施道以子百姓，而当世诸侯莫能任用。是以德积而不肆，大道屈而不伸，海内不蒙其化，群生不被其恩，故喟然叹曰：“而有用我者，则吾其为东周乎！”故孔子行说，非欲私身运德于一城，将欲舒之于天下，而建之于群生者耳。\n晋文公问于咎犯曰：“谁可使为西河守者？”咎犯对曰：“虞子羔可。”公曰：“子羔非汝之雠也？”对曰：“君问可为守者，非问臣之雠也。”子羔见咎犯而谢之，曰：“幸赦臣之过，荐之于君，得为西河守。”咎犯曰：“荐子者，公也；怨子者，私也。吾不以私事害公义，子其去矣，顾，吾射子也。”\n孔子为鲁司寇，听狱必师断，敦敦然皆立，然后君子进曰：“某子以为何若？”某子以为云云。又曰：“某子以为何若？”某子曰云云。辩矣，然后君子曰：“几当从某子云云乎。”以君子之知，岂必待某子之云云，然后知所以断狱哉！君子之敬让也，文辞有可与人共之者，君子不独有也。\n子羔为卫政，刖人之足。卫之君臣乱，子羔走郭门，郭门闭，刖者守门，曰：“于彼有缺。”子羔曰：“君子不踰。”曰：“于彼有窦。”子羔曰：“君子不遂。”曰：“于此有室。”子羔入。追者罢，子羔将去，谓刖者曰：“吾不能亏损主之法令，而亲刖子之足。今吾在难中，此乃子之报怨之时也，何故逃我？”刖者曰：“断足固我之罪也，无可奈何。君之治臣也，倾侧法令，先后臣以法，欲臣之免于法也，臣知之。狱决罪定，临当论刑，君愀然不乐，见于颜色，臣又知之。君岂私臣哉！天生仁人之心，其固然也，此臣之所以脱君也。”孔子闻之，曰：“善为吏者树德，不善为吏者树怨，公以行之也，其子羔之谓欤！”\n", "para_ids": [1776, 1777, 1778, 1779, 1780, 1781, 1782]}
{"uid": 231, "level": "h2", "h1": "《说苑》", "h2": "《指武》", "h3": "15．13", "text": "孔子北游，东上农山；子路、子贡、颜渊从焉。孔子喟然叹曰：“登高望下，使人心悲！二、三子者，各言尔志，丘将听之。”子路曰：“愿得白羽若月，赤羽若日，锺鼓之音，上闻乎天，旌旗翩翻，下蟠于地。由且举兵而击之，必也攘地千里，独由能耳。使夫二子为我从焉。”孔子曰：“勇哉士乎！愤愤者乎！”子贡曰：“赐也愿齐楚合战于莽洋之野，两垒相当，旌旗相望，尘埃相接，接战构兵。赐愿著缟衣白冠，陈说白刃之间，解两国之患，独赐能耳。使夫二子者为我从焉。”孔子曰：“辩哉士乎！僊僊者乎！”颜渊独不言。孔子曰：“回来，若独何不愿乎？”颜渊曰：“文武之事，二子者已言之矣，回何敢与焉。”孔子曰：“若鄙心不与焉，第言之。”颜渊曰：“回闻鲍鱼兰芷不同箧而藏，尧、舜、桀、纣不同国而治，二子之言与回言异。回愿得明王圣主而相之，使城郭不修，沟池不越，锻剑戟以为农器，使天下千岁无战斗之患。如此则由何愤愤而击，赐又何僊僊而使乎？”孔子曰：“美哉德乎！姚姚者乎！”子路举手问曰：“愿闻夫子之意。”孔子曰：“吾所愿者，颜氏之计。吾愿负衣冠而从颜氏子也。”\n鲁哀公问于仲尼曰：“吾欲小则守，大则攻，其道若何？”仲尼曰：“若朝廷有礼，上下有亲，民之众皆君之畜也，君将谁攻？若朝廷无礼，上下无亲，民众皆君之雠也，君将谁与守？”于是废泽梁之禁，弛关市之征，以为民惠也。\n田成子常与宰我争，宰我夜伏卒，将以攻田成子，令于卒中曰：“不见旌节毋起。”鸱夷子皮闻之，告田成子。田成子因为旌节以起宰我之卒以攻之，遂残之也。\n圣人之治天下也，先文德而后武力。凡武之兴为不服也，文化不改，然后加诛。夫下愚不移，纯德之所不能化，而后武力加焉。昔尧诛四凶以惩恶，周公杀管、蔡以弭乱，子产杀邓析以威侈，孔子斩少正卯以变众。佞贼之人而不诛，乱之道也。《易》曰：“不威小，不惩大，此小人之福也。”\n五帝三王教以仁义，而天下变也。孔子亦教以仁义，而天下不从者何也？昔明王有绂冕以尊贤，有斧钺以诛恶，故其赏至重而刑至深，而天下变也。孔子贤颜渊无以赏之，贱孺悲无以罚之，故天下不从。是故道非权不立，非势不行，是道尊然后行。\n孔子为鲁司寇，七日而诛少正卯于东观之下，门人闻之趋而进，至者不言，其意皆一也。子贡后至，趋而进曰：“夫少正卯者，鲁国之闻人也，夫子始为政，何以先诛之？”孔子曰：“赐也，非尔所及也。夫王者之诛有五，而盗窃不与焉：一曰心辨而险，二曰言伪而辩，三曰行辟而坚，四曰志愚而博，五曰顺非而泽。此五者皆有辨知聪达之名，而非其真也。苟行以伪，则其知足以移众，强足以独立，此奸人之雄也，不可不诛。夫有五者之一，则不免于诛，今少正卯兼有之，是以先诛之也。昔者汤诛蠋沐，太公诛潘阯，管仲诛史附里，子产诛邓析，此五子者未有不诛也。所谓诛之者非为其昼则攻盗，暮则穿窬也，皆倾覆之徒也。此固君子之所疑，愚者之所惑也。《诗》云：‘忧心悄悄，愠于群小。’此之谓矣。”\n", "para_ids": [1783, 1784, 1785, 1786, 1787, 1788]}
{"uid": 232, "level": "h2", "h1": "《说苑》", "h2": "《谈丛》", "h3": "16．12", "text": "邑名胜母，曾子不入；水名盗泉，孔子不饮。丑其声也。\n曾子曰：鹰鹫以山为卑，而增巢其上；鼋鼍鱼鳖以渊为浅，而穿穴其中。卒其所以得者，饵也。君子苟不求利禄，则不害其身。\n曾子曰：“狎甚则相简也；庄甚则不亲。是故君子之狎足以交懽，庄足以成礼而已。”\n曾子曰：“入是国也，言信乎群臣，则留可也；忠行乎群臣，则仕可也；泽施乎百姓，则安可也。”\n", "para_ids": [1789, 1790, 1791, 1792]}
{"uid": 233, "level": "h2", "h1": "《说苑》", "h2": "《杂言》", "h3": "17．6", "text": "孔子曰：“自季孙之赐我千锺也而友益亲，自南宫敬叔之乘我车也而道加行。故道有时而后重，有势而后行，微夫二子之赐，丘之道几于废也。”\n太公田不足以偿种，渔不足以偿网，治天下有馀智。文公种米，曾子架羊，孙叔敖相楚三年，不知轭在衡后。务大者固忘小。智伯厨人亡炙𥶷而知之，韩、魏反而不知。邯郸子阳园人亡桃而知之，其亡也不知。务小者亦忘大也。\n淳于髡谓孟子曰：“先名实者，为人者也；后名实者，自为者也。夫子在三卿之中，名实未加上下而去之，仁者固如此乎？”孟子曰：“居下位、不以贤事不肖者，伯夷也；五就汤、五就桀者，伊尹也；不恶污君、不辞小官者，柳下惠也。三子者不同道，其趣一也。一者何也？曰：仁也。君子亦仁而已，何必同？”曰：“鲁穆公之时，公仪子为政，子思、子庚为臣，鲁之削也滋甚，若是乎，贤者之无益于国也。”曰：“虞不用百里奚而亡，秦穆公用之而霸，故不用贤则亡，削何可得也？”曰：“昔者王豹处于淇，而河西善讴；绵驹处于高唐，而齐右善歌，华舟、杞梁之妻，善哭其夫而变国俗。有诸内，必形于外。为其事而无其功者，髡未尝睹也。是故无贤者也，有则髡必识之矣。”曰：“孔子为鲁司寇而不用，从祭，膰肉不至，不脱冕而行。其不知者以为为肉也，其知者以为为无礼也。乃孔子则欲以微罪行，不欲为苟去。故君子之所为，众人固不得识也。”\n楚昭王召孔子，将使执政而封以书社七百。子西谓楚王曰：“王之臣用兵有如子路者乎？使诸侯有如宰予者乎？长官五官有如子贡者乎？昔文王处酆，武王处镐，酆、镐之间，百乘之地，伐上杀主，立为天子，世皆曰圣王。今以孔子之贤，而有书社七百里之地，而三子佐之，非楚之利也。”楚王遂止。夫善恶之难分也，圣人独见疑，而况于贤者乎？是以贤圣罕合，谄谀常兴也。故有千岁之乱，而无百岁之治，孔子之见疑，岂不痛哉！\n鲁哀公问于孔子曰：“有智者寿乎？”孔子曰：“然。人有三死而非命也者，人自取之也。夫寝处不时，饮食不节，佚劳过度者，疾共杀之；居下位而上忤其君，嗜慾无厌而求不止者，刑共杀之；少以犯众，弱以侮强，忿怒不量力者，兵共杀之。此三死者非命也，人自取之也。”《诗》云：“人而无仪，不死何为。”此之谓也。\n孔子遭难陈蔡之境，绝粮，弟子皆有饥色，孔子歌两柱之间。子路入见曰：“夫子之歌，礼乎？”孔子不应，曲终而曰：“由，君子好乐，为无骄也；小人好乐，为无慑也。其谁知之，子不我知而从我者乎？”子路不悦，授干而舞，三终而出。及至七日，孔子修乐不休，子路愠见，曰：“夫子之修乐，时乎？”孔子不应，乐终而曰：“由，昔者齐桓霸心生于莒，勾践霸心生于会稽，晋文霸心生于骊氏。故居不幽则思不远，身不约则智不广，庸知而不遇之。”于是兴。明日，免于厄，子贡执辔曰：“二、三子从夫子而遇此难也，其不可忘已。”孔子曰：“恶！是何也？语不云乎，三折肱而成良医。夫陈蔡之间，丘之幸也。二、三子从丘者，皆幸也。吾闻之，人君不困不成王，列士不困不成行。昔者汤困于吕，文王困于羑里，秦穆公困于殽，齐桓困于长勺，勾践困于会稽，晋文困于骊氏。夫困之为道，从寒之及煖，煖之及寒也，唯贤者独知而难言之也。《易》曰：‘困，亨，贞。大人吉，无咎。有言不信。’圣人所与人难言，信也。”\n孔子困于陈蔡之间，居环堵之内，席三经之席，七日不食，藜羹不糁，弟子皆有饥色，读《诗》、《书》，治礼乐不休。子路进谏曰：“凡人为善者，天报以福；为不善者，天报以祸。今先生积德行为善久矣，意者尚有遗行乎，奚居之隐也？”孔子曰：“由来，汝不知，坐，吾语汝。子以夫知者为无不知乎，则王子比干何为剖心而死？子以谏者为必听耶，则伍子胥何为抉目于吴东门？子以廉者为必用乎，则伯夷、叔齐何为饿死于首阳山之下？子以忠者为必用乎，则鲍庄何为而肉枯，荆公子高终身不显，鲍焦抱木而立枯，介子推登山焚死？故夫君子博学深谋、不遇时者众矣，岂独丘哉！贤不肖者，才也；为不为者，人也；遇不遇者，时也；死生者，命也。有其才不遇其时，虽才不用，苟遇其时，何难之有？故舜耕历山而陶于河畔，立为天子，则其遇尧也；傅说负壤土，释板筑而立为大夫佐天子，则其遇武丁也；伊尹，故有莘氏媵臣也，负鼎俎，调五味而立为相佐天子，则其遇成汤也；吕望行年五十，卖食于棘津，行年七十，屠牛朝歌，行年九十，为天子师，则其遇文王也；管夷吾束缚胶目，居槛车中，自车中起以为仲父，则其遇齐桓公也；百里奚自卖取五羊之皮，为伯氏牧羊，举以为卿大夫，则其遇秦穆公也；沈尹名闻天下，以为令尹，而让孙叔敖，则其遇楚庄王也；伍子胥前多功，后戮死，非其智益衰也，前遇阖庐，后遇夫差也。夫骥厄罢盐车，非无骥状也，世莫能知也。使骥得王良、造父，骥无千里之足乎？夫芝兰生深林，非为无人而不香。故学者，非为通也，为穷而不困也，忧而志不衰也，此先知祸福之始而心不惑也。圣人之深念独知独见，舜亦贤圣矣，南面而治天下，唯其遇尧也。使舜居桀纣之世，能自免于刑戮固可也，又何官之得治乎？夫桀杀关龙逄而纣杀王子比干，当是之时，岂关龙逄无知而比干无惠哉！此桀纣无道之世然也。故君子疾学，修身端行，以须其时也。”\n孔子之宋，匡简子将杀阳虎，孔子似之，甲士以围孔子之舍。子路怒，奋戟将下斗。孔子止之曰：“何仁义之不免俗也。夫《诗》《书》之不习，礼乐之不修也，是丘之过也。若似阳虎，则非丘之罪也，命也夫！由歌，予和汝。”子路歌，孔子和之，三终而甲罢。\n孔子曰：“不观于高岸，何以知颠坠之患；不临于深渊，何以知没溺之患；不观于海上，何以知风波之患。失之者其不在此乎？士慎三者，无累于人。”\n曾子曰：“响不辞声，鑑不辞形，君子正一而万物皆成。夫行非为影也而影随之，呼非为响也而响和之。故君子功先成而名随之。”\n子夏问仲尼曰：“颜渊之为人也，何若？”曰：“回之信，贤于丘也。”曰：“子贡之为人也，何若？”曰：“赐之敏，贤于丘也。”曰：“子路之为人也，何若？”曰：“由之勇，贤于丘也。”曰：“子张之为人也，何若？”曰：“师之庄，贤于丘也。”于是子夏避席而问曰：“然则四子者何为事先生？”曰：“坐，吾语汝。回能信而不能反，赐能敏而不能屈，由能勇而不能怯，师能庄而不能同。兼此四子者，丘不为也。”夫所谓至圣之士，必见进退之利、屈伸之用者也。\n东郭子惠问于子贡曰：“夫子之门，何其杂也？”子贡曰：“夫隐括之旁多枉木，良医之门多疾人，砥砺之旁多顽钝。夫子修道以俟天下，来者不止，是以杂也。”《诗》云：“菀彼柳斯，鸣蜩嘒嘒，有漼者渊，莞苇淠淠。”言大者之旁，无所不容。\n昔者，南瑕子过程本子，本子为之烹鲵鱼。南瑕子曰：“吾闻君子不食鲵鱼。”程本子曰：“乃君子不食？子何事焉？”南瑕子曰：“吾闻君子上比所以广德也，下比所以狭行也。比于善者，自进之阶；比于恶者，自退之原也。《诗》云：‘高山仰止，景行行止。’吾岂敢自以为君子哉？志向之而已。”孔子曰：“见贤思齐焉，见不贤而内自省。”\n孔子观于吕梁，悬水四十仞，环流九十里，鱼鳖不能过，鼋鼍不敢居。有一丈夫方将涉之，孔子使人并崖而止之曰：“此悬水四十仞，圜流九十里，鱼鳖不敢过，鼋鼍不敢居，意者难可济也。”丈夫不以错意，遂渡而出。孔子问：“子巧乎？且有道术乎？所以能入而出者何也？”丈夫对曰：“始吾入，先以忠信，吾之出也，又从以忠信。错吾躯于波流，而吾不敢用私，吾所以能入而复出也。”孔子谓弟子曰：“水而尚可以忠信义久而身亲之，况于人乎！”\n子路盛服而见孔子，孔子曰：“由，是襜襜者何也？昔者江水出于岷山，其始也，大足以滥觞。及其至江之津也，不方舟，不避风，则不可渡也。非唯下流众川之多乎？今若衣服甚盛，颜色充盈，天下谁肯加若者哉？”子路趋而出，改服而入，盖自如也。孔子曰：“由记之，吾语若。贲于言者，华也；奋于行者，伐也。夫色智而有能者，小人也。故君子知之为知之，不知为不知，言之要也；能之为能之，不能为不能，行之至也。言要则知，行要则仁，既知且仁，夫有何加矣哉！由，《诗》云：‘汤降不迟，圣敬日跻。’此之谓也。”\n子路问于孔子曰：“君子亦有忧乎？”孔子曰：“无也。君子之修其行，其未得之也，则乐其意；既已得之，又乐其知。是以有终身之乐，无一日之忧。小人则不然，其未之得也，则忧不得；既已得之，又恐失之。是以有终身之忧，无一日之乐。”\n孔子见荣启期衣鹿皮裘，鼓瑟而歌。孔子问曰：“先生何乐也？”对曰：“吾乐甚多。天生万物，唯人为贵，而吾既已得为人矣，是一乐也；人以男为贵，而吾既已得为男矣，是二乐也；人生有不见日月、不免襁褓者，而吾年已九十五矣，是三乐也。夫贫者，士之常也；死者，民之终也。处常待终，当何忧乎？”\n曾子曰：“吾闻夫子之三言，未之能行也。夫子见人之一善而忘其百非，是夫子之易事也；夫子见人有善，若己有之，是夫子之不争也；闻善必躬亲行之，然后道之，是夫子之能劳也。夫子之能劳也，夫子之不争也，夫子之易事也，吾学夫子之三言而未之能行也。”\n孔子曰：“回，若有君子之道四焉，强于行己，弱于受谏，怵于待禄，慎于持身。”\n仲尼曰：“史鰌有君子之道三焉，不仕而敬上，不祀而敬鬼，直能曲于人。”\n孔子曰：“丘死之后，商也日益，赐也日损。商也好与贤己者处，赐也好说不如己者。”\n孔子将行，雨而无盖。弟子曰：“子夏有盖，可以行。”孔子曰：“商之为人也，甚短于财。吾闻与人交者，推其长者，违其短者，故能久长也。”\n子路将行，辞于仲尼曰：“敢问新交取亲若何？言寡可行若何？长为善士而无犯若何？”仲尼曰：“新交取亲，其忠乎；言寡可行，其信乎；长为善士而无犯，其礼乎。”\n子路将行，辞于仲尼，仲尼曰：“赠汝以车乎？赠汝以言乎？”子路曰：“请以言。”仲尼曰：“不强不远，不劳无功，不忠无亲，不信无复，不恭无礼，慎此五者，可以长久矣。”\n曾子从孔子于齐，齐景公以下卿之礼聘曾子，曾子固辞，将行，晏子送之曰：“吾闻之，君子赠人以财，不若以言。今夫兰本，三年而成，湛之以鹿醢，既成，则易以匹马。非兰本美也，所湛者美也，愿子详其所湛者，既得所湛，亦求所湛。吾闻之，君子居必择处，游必择方。居必择处，所以求士也，游必择方，所以修道也。吾闻反常移性者欲也，故不可不慎也。”\n孔子曰：“中人之情，有馀则侈，不足则俭，无禁则淫，无度则失，纵欲则败。饮食有量，衣服有节，宫室有度，畜聚有数，车器有限，所以防乱之源也。”故夫度量不可不明也，善欲不可不听也。\n孔子曰：“巧而好度必工，勇而好同必胜，知而好谋必成。愚者反是。”夫处重擅宠，专事妬贤，愚者之情也。志骄傲而轻旧怨。是以位尊则必危，任重则必崩，擅宠则必辱。\n孔子曰：“鞭扑之子，不从父之教；刑戮之民，不从君之政。言疾之难行也。故君子不急断，不意使，以为乱源。”\n孔子曰：“终日言不遗己之忧，终日行不遗己之患，唯智者有之。故恐惧所以除患也，恭敬所以越难也。终身为之，一言败之，可不慎乎！”\n孔子曰：“以富贵为人下者，何人不与？以富贵敬爱人者，何人不亲？众言不逆，可谓知言矣。言而众向之，可谓知时矣。”\n孔子曰：“夫富而能富人者，欲贫而不可得也；贵而能贵人者，欲贱而不可得也，达而能达人者，欲穷而不可得也。”\n仲尼曰：“非其地而树之，不生也；非其人而语之，弗听也。得其人，如聚沙而雨之，非其人如聚聋而鼓之。”\n孔子曰：“船非水不可行，水入船中则其没也。君非民不治，民犯上则倾。”故曰：君子不可不严也，小人不可不闭也。\n孔子曰：“依贤固不困，依富固不穷。马蚈斩而复行者何也？以其辅足众也。”\n孔子曰：“不知其子，视其所友；不知其君，视其所使。”又曰：“与善人居，如入兰芷之室，久而不闻其香，则与之化矣；与恶人居，如入鲍鱼之肆，久而不闻其臭，亦与之化矣。”故曰：丹之所藏者赤，乌之所藏者黑，君子慎所藏焉。\n子贡问曰：“君子见大水必观焉，何也？”孔子曰：“夫水者君子比德焉，遍予而无私，似德；所及者生，似仁；其流卑下句倨，皆循其理，似义；浅者流行，深者不测，似智；其赴百仞之谷不疑，似勇；绰弱而微达，似察；受恶不让，似包蒙；不清以入，鲜洁以出，似善化；主量必平，似正；盈不求概，似度；其万折必东，似意。是以君子见大水观焉尔也。”\n凡善之生也，皆学之所由。一室之中，必有主道焉，父母之谓也。故君正则百姓治，父母正则子孙孝慈。是以孔子家儿不知骂，曾子家儿不知路，所以然者，生而善教也。\n齐高廷问于孔子曰：“廷不旷山，不直地，衣蓑，提执，精气以问事君子之道，愿夫子告之。”孔子曰：“贞以干之，敬以辅之，待人无倦。见君子则举之，见小人则退之，去尔恶心，而忠与之。敏其行，修其礼，千里之外，亲如兄弟，若行不敏，礼不合，对门不通矣。”\n", "para_ids": [1793, 1794, 1795, 1796, 1797, 1798, 1799, 1800, 1801, 1802, 1803, 1804, 1805, 1806, 1807, 1808, 1809, 1810, 1811, 1812, 1813, 1814, 1815, 1816, 1817, 1818, 1819, 1820, 1821, 1822, 1823, 1824, 1825, 1826, 1827, 1828, 1829, 1830]}
{"uid": 234, "level": "h2", "h1": "《说苑》", "h2": "《辨物》", "h3": "18．1", "text": "颜渊问于仲尼曰：“成人之行何若？”子曰：“成人之行，达乎情性之理，通乎物类之变，知幽明之故，睹游气之源，若此而可谓成人矣。既知天道，行躬以仁义，饬身以礼乐。夫仁义礼乐，成人之行也。穷神知化，德之盛也。”\n吴伐越，隳会稽，得骨节专车。使使问孔子曰：“骨何者最大？”孔子曰：“禹致群臣于会稽山，防风氏后至，禹杀而戮之，其骨节专车。此为大矣。”使者曰：“谁守为神？”孔子曰：“山川之灵，足以纪纲天下者，其守为神，社稷为公侯，山川之祀为诸侯，皆属于王者。”曰：“防风氏何守？”孔子曰：“汪芒氏之君，守封、嵎之山者也，其神为厘姓，在虞、夏为防风氏，商为汪芒氏，于周为长狄氏，今谓之大人。”使者曰：“人长几何？”孔子曰：“僬侥氏长三尺，短之至也，长者不过十，数之极也。”使者曰：“善哉！圣人也。”\n仲尼在陈，有隼集于陈侯之廷而死，楛矢贯之，石砮，其长尺有咫。陈侯使问孔子，孔子曰：“隼之来也远矣，此肃慎氏之矢也。昔武王克商，通道九夷、百蛮，使各以其方贿来贡，思无忘职业。于是肃慎氏贡楛矢、石砮，其长尺有咫。先王欲昭其令德之致远也，以示后人，使永监焉，故铭其栝曰：‘肃慎氏贡楛矢’。以劳大姬，配虞胡公而封诸陈。分同姓以珍玉，展亲也；分别姓以远方职贡，使无忘服也。故分陈以肃慎氏之矢。试求之故府。”果得焉。\n季桓子穿井得土缶，中有羊焉，以问孔子，言得狗。孔子曰：“以吾所闻，非狗，乃羊也，木石之怪，夔、罔两；水之怪，龙、罔象；土之怪，羵羊也，非狗也。”桓子曰：“善哉！”\n楚昭王渡江，有物大如斗，直触王舟，止于舟中。昭王大怪之，使聘问孔子。孔子曰：“此名萍实，可剖而食之。惟霸者为能获之，此吉祥也。”其后齐有飞鸟，一足，来下，止于殿前。舒翅而跳。齐侯大怪之，又使聘问孔子，孔子曰：“此名商羊，急告民趣治沟渠，天将大雨。”于是如之，天果大雨，诸国皆水，齐独以安。孔子归，弟子请问，孔子曰：“异时，小儿谣曰：‘楚王渡江得萍实，大如拳，赤如日，剖而食之美如蜜。’此楚之应也。儿又有两两相牵，屈一足而跳曰：‘天将大雨，商羊起舞。’今齐获之，亦其应也。夫谣之后，未尝不有应随者也。”故圣人非独守道而已也，睹物记也，即得其应矣。\n孔子晨立堂上，闻哭者声音甚悲。孔子援琴而鼓之，其音同也。孔子出，而弟子有吒者。问：“谁也？”曰：“回也。”孔子曰：“回何为而吒？”回曰：“今者有哭者，其音甚悲，非独哭死，又哭生离者也。”孔子曰：“何以知之？”回曰：“似完山之鸟。”孔子曰：“何如？”回曰：“完山之鸟，生四子，羽翼已成，乃离四海，哀鸣送之，为是往而不复返也。”孔子使人问哭者，哭者曰：“父死家贫，卖子以葬之，将与其别也。”孔子曰：“善哉，圣人也！”\n子贡问孔子：“死人有知、将无知也？”孔子曰：“吾欲言死者有知也，恐孝子顺孙妨生以送死也；欲言无知也，恐不孝子孙弃亲不葬也。赐欲知死人有知将无知也，死徐自知之，犹未晚也。”\n", "para_ids": [1831, 1832, 1833, 1834, 1835, 1836, 1837]}
{"uid": 235, "level": "h2", "h1": "《说苑》", "h2": "《修文》", "h3": "19．1", "text": "天下有道，则礼乐征伐自天子出。夫功成制礼，治定作乐。礼乐者，行化之大者也。孔子曰：“移风易俗，莫善于乐；安上治民，莫善于礼。”是故圣王修礼文，设庠序，陈锺鼓，天子辟雍，诸侯泮宫，所以行德化。《诗》云：“镐京辟雍，自西自东，自南自北，无思不服。”此之谓也。\n《书》曰：“五事，一曰貌。”貌者，男子之所以恭敬，妇人之所以姣好也。行步中矩，折旋中规，立则磬折，拱则抱鼓。其以入君朝，尊以严；其以入宗庙，敬以忠；其以入乡曲，和以顺；其以入州里族党之中，和以亲。《诗》曰：“温温恭人，惟德之基。”孔子曰：“恭近于礼，远耻辱也。”\n冠者所以别成人也。修德束躬，以自申饬，所以检其邪心，守其正意也。君子始冠必祝，成礼加冠，以厉其心。故君子成人必冠带以行事，弃幼少嬉戏惰慢之心，而衎衎于进德修业之志。是故服不成象，而内心不变，内心修德，外被礼文，所以成显令之名也。是故皮弁素积，百王不易，既以修德，又以正容。孔子曰：“正其衣冠，尊其瞻视，俨然人望而畏之，不亦威而不猛乎？”\n延陵季子适齐。于其反也，其长子死于嬴、博之间，因葬焉。孔子闻之曰：“延陵季子，吴之习于礼者也。”使子贡往而观之。其穿深不至于泉，其敛以时服。既葬而封，圹坟掩坎，其高可隐也。既封，左袒，右旋其封，且号者三，言曰：“骨肉归复于土，命也；若魂气则无不之也，无不之也！”而遂行。孔子曰：“延陵季子于礼其合矣。”\n子夏三年之丧毕，见于孔子。孔子与之琴，使之絃，援琴而絃，衎衎而乐，作而曰：“先王制礼，不敢不及也。”子曰：“君子也！”闵子骞三年之丧毕，见于孔子。孔子与之琴，使之絃，援琴而絃，切切而悲，作而曰：“先王制礼，不敢过也。”孔子曰：“君子也！”子贡问曰：“闵子哀不尽，子曰‘君子也’；子夏哀已尽，子曰‘君子也’。赐也惑，敢问何谓？”孔子曰：“闵子哀未尽，能断之以礼，故曰君子也；子夏哀已尽，能引而致之，故曰君子也。夫三年之丧，固优者之所屈，劣者之所勉。”\n孔子曰：无体之礼，敬也；无服之丧，忧也；无声之乐，懽也。不言而信，不动而威，不施而仁，志也。锺鼓之声，怒而击之则武，忧而击之则悲，喜而击之则乐。其志变，其声亦变，其志诚，通乎金石，而况人乎？\n公孟子高见颛孙子莫曰：“敢问君子之礼何如？”颛孙子莫曰：“去尔外厉，与尔内，色胜而心自取之，去三者而可矣。”公孟不知，以告曾子，曾子愀然逡巡曰：“大哉言乎！夫外厉者必内折，色胜而心自取之者，必为人役。是故君子德行成而容不知，闻识博而辞不争，知虑微达而能不愚。”\n曾子有疾，孟仪往问之。曾子曰：“鸟之将死，必有悲声，君子集大辟，必有顺辞，礼有三仪，知之乎？”对曰：“不识也。”曾子曰：“坐，吾语汝。君子修礼以立志，则贪慾之心不来；君子思礼以修身，则怠惰慢易之节不至；君子修礼以仁义，则忿争暴乱之辞远。若夫置罇俎，列笾豆，此有司之事也，君子虽勿能，可也。”\n孔子曰：“可也，简。”简者，易野也。易野者，无礼文也。孔子见子桑伯子，子桑伯子不衣冠而处。弟子曰：“夫子何为见此人乎？”曰：“其质美而无文，吾欲说而文之。”孔子去。子桑伯子门人不说，曰：“何为见孔子乎？”曰：“其质美而文繁，吾欲说而去其文。”故曰：文质修者谓之君子，有质而无文谓之易野。子桑伯子易野，欲同人道于牛马，故仲弓曰：“太简。”上无明天子，下无贤方伯，天下为无道。臣弑其君，子弑其父，力能讨之，讨之可也。当孔子之时，上无明天子也，故言“雍也可使南面”。南面者，天子也。雍之所以得称南面者，问子桑伯子于孔子，孔子曰：“可也，简。”仲弓曰：“居敬而行简以道民，不亦可乎？居简而行简，无乃太简乎？”子曰：“雍之言然。”仲弓通于化术，孔子明于王道，而无以加仲弓之言。\n孔子至齐郭门之外，遇一婴儿挈一壶，相与俱行，其视精，其心正，其行端。孔子谓御曰：“趣驱之，趣驱之！《韶》乐方作。”孔子至彼闻《韶》，三月不知肉味。故乐非独以自乐也，又以乐人；非独以自正也，又以正人。大矣哉。于此乐者，不图为乐至于此。\n子路鼓瑟有北鄙之声，孔子闻之曰：“信矣，由之不才也。”冉有侍，孔子曰：“求来，尔奚不谓由？夫先王之制音也，奏中声，为中节，流入于南，不归于北，南者生育之乡，北者杀伐之域。故君子执中以为本，务生以为基。故其音温和而居中，以象生育之气。忧哀悲痛之感，不加乎心；暴厉淫荒之动，不存乎体。夫然者乃治存之风，安乐之为也。彼小人则不然，执末以论本，务刚以为基。故其音湫厉而微末，以象杀伐之气。和节中正之感，不加乎心；温俨恭庄之动，不存乎体。夫杀者，乃乱亡之风，奔北之为也。昔舜造南风之声，其兴也勃焉，至今王公述而不释；纣为北鄙之声，其废也忽焉，至今王公以为笑。彼舜以匹夫，积正合仁，履中行善而卒以兴；纣以天子，好慢淫荒，刚厉暴贼而卒以灭。今由也匹夫之徒，布衣之丑也，既无意乎先王之制，而又有亡国之声，岂能保七尺之身哉？”冉有以告子路，子路曰：“由之罪也，小人不能耳，陷而入于斯，宜矣夫子之言也！”遂自悔，不食，七日而骨立焉。孔子曰：“由之改，过矣。”\n", "para_ids": [1838, 1839, 1840, 1841, 1842, 1843, 1844, 1845, 1846, 1847, 1848]}
{"uid": 236, "level": "h2", "h1": "《说苑》", "h2": "《反质》", "h3": "20．1", "text": "孔子卜，其卦得《贲》，喟然仰而叹息，意不平。子张进，举手而问曰：“师闻《贲》者吉卦而叹之乎？”孔子曰：“贲，非正色也，是以叹之。吾思夫质，素，白当正白，黑当正黑。夫质又何也？吾亦闻之，丹漆不文，白玉不彫，宝珠不饰，何也？质有馀者，不受饰也。”\n信鬼神者失谋，信日者失时。何以知其然？夫贤圣周知，能不时日而事利，敬法令，贵功劳，不卜筮而身吉；谨仁义，顺道理，不祷祠而福。故卜数择日，洁斋戒，肥牺牲，饰珪璧，精祠祀，而终不能除悖逆之祸。以神明有知而事之，乃欲背道妄行，而以祠祀求福，神明必违之矣。天子祭天地、五岳、四渎，诸侯祭社稷，大夫祭五祀，士祭门户，庶人祭其先祖。圣王承天心，制礼分也。凡古之卜日者，将以辅道稽疑，示有所先而不敢自专也，非欲以颠倒之恶而幸安之全。孔子曰：“非其鬼而祭之，谄也。”是以泰山终不享季氏之旅。《易》称“东邻杀牛，不如西邻之禴祭”，盖重礼不贵物也，敬实而不贵华。诚有其德而推之，则安往而不可。是以圣人见人之文，必考其质。\n鲁有俭者，瓦鬲煮食，食之而美，盛之土铏之器，以进孔子。孔子受之，欢然而悦，如受太牢之馈。弟子曰：“瓦甂，陋器也，煮食，薄膳也，而先生何喜之如此乎？”孔子曰：“吾闻好谏者思其君，食美者念其亲，吾非以馔为厚也，以其食美而思我亲也。”\n仲尼问老聃曰：“甚矣，道之于今难行也！吾比执道委质，以求当世之君，而不我受也，道之于今难行也！”老子曰：“夫说者流于听，言者乱于辞，如此二者，则道不可委矣。”\n子贡问子石曰：“子不学《诗》乎？”子石曰：“吾暇乎哉？父母求吾孝，兄弟求吾悌，朋友求吾信，吾暇乎哉？”子贡曰：“请投吾《诗》，以学于子。”\n公明宣学于曾子，三年，不读书。曾子曰：“宣而居参之门，三年不学，何也？”公明宣曰：“安敢不学而居夫子之门乎？宣见夫子居宫庭，亲在，叱吒之声未尝至于犬马，宣说之，学而未能；宣见夫子之应宾客，恭俭而不懈惰，宣说之，学而未能；宣见夫子之居朝廷，严临下而不毁伤，宣说之，学而未能。宣说此三者，学而未能。宣安敢不学而居夫子之门乎？”曾子避席谢之曰：“参不及宣，其学而已。”\n", "para_ids": [1849, 1850, 1851, 1852, 1853, 1854]}
{"uid": 237, "level": "h2", "h1": "《说苑》", "h2": "《说苑佚文辑》", "h3": "21．1", "text": "闵子骞兄弟二人，母死，其父更娶，复有二子。子骞为其父御车，失辔，父持其手，衣甚单。父则归，呼其后母儿，持其手，衣甚厚温，即谓其妇曰：“吾所以娶汝，乃为吾子，今汝欺我，去，无留！”子骞前曰：“母在一子单，母去四子寒。”其父默然。故曰：“孝哉闵子骞，一言其母还，再言三子温。”\n子曰：“以容取人，失之子羽；以言取人，失之宰予。”澹台子羽，君子之容也，与之久处，而言不克其貌；宰予之辞，雅而文也，与之久处，而智不克其辩。\n臣事仲尼，犹执柸就江海饮，莫知浅深也。\n鲁献子聘于晋，宣子觞之，三徙，锺石之悬不移而具。献子曰：“富哉家！”宣子曰：“子之家孰与我家富？”献子曰：“吾家甚贫，惟有二士曰颜回、兹无灵者，使吾邦家安平，百姓和协。惟此二者耳，吾尽于此矣！”客出，宣子曰：“彼君子也，以养贤为富；我鄙人也，以锺石为富。”孔子曰：“孟献子之富可著于《春秋》。”\n闵子骞早丧母，为后母所苦，冬月以芦花衣之，其所生二子则衣之以绵。父令闵子御车，体寒失靷，父责之，闵子不自理。父察知之，归谓妇曰：“我所以娶汝，乃为吾子；今汝欺我，去无留。”子骞前曰：“母在一子寒，母去三子单。”其父默然。故曰：孝哉闵子骞！一言其母还，再言三子温。\n", "para_ids": [1855, 1856, 1857, 1858, 1859]}
{"uid": 238, "level": "h2", "h1": "《法言》", "h2": "《学行》卷第一", "h3": "1．3", "text": "天之道不在仲尼乎？仲尼、驾说者也，不在兹儒乎？如将复驾其所说，则莫若使诸儒金口而木舌。\n螟𧕅之子殪而逢，蜾蠃祝之曰：“类我，类我。”久则肖之矣。速哉！七十子之肖仲尼也。\n孔子、习周公者也，颜渊、习孔子者也，羿、逢蒙分其弓，良舍其策，般投其斧而习诸，孰曰非也？或曰：“此名也，彼名也，处一焉而已矣。”曰：“川有渎，山有岳，高而且大者，众人所能踰也。”\n或问：“世言铸金，金可铸与？”曰：“吾闻觌君子者，问铸人，不问铸金。”或曰：“人可铸与？”曰：“孔子铸颜渊矣。”或人踧尔曰：“旨哉！问铸金，得铸人。”\n学之为王者事，其已久矣。尧、舜、禹、汤、文、武汲汲，仲尼皇皇，其已久矣。\n曰：“有教立道，无止仲尼；有学术业，无止颜渊。”或曰：“立道，仲尼不可为思矣。术业，颜渊不可为力矣。”曰：“未之思也，思孰御焉？”\n", "para_ids": [1860, 1861, 1862, 1863, 1864, 1865]}
{"uid": 239, "level": "h2", "h1": "《法言》", "h2": "《吾子》卷第二", "h3": "2．12", "text": "或曰：“有人焉，自云姓孔，而字仲尼。入其门，升其堂，伏其几，袭其裳，则可谓仲尼乎？”曰：“其文是也，其质非也。”“敢问质。”曰：“羊质而虎皮，见草而说，见豺而战，忘其皮之虎矣。”\n好书而不要诸仲尼，书肆也。好说而不要诸仲尼，说铃也。君子言也无择，听也无淫。择则乱，淫则辟。述正道而稍邪哆者有矣，未有述邪哆而稍正也。\n孔子之道，其较且易也！或曰：“童而习之，白纷如也，何其较且易？”曰：“谓其不奸奸，不诈诈也。如奸奸而诈诈，虽有耳目，焉得而正诸？”\n", "para_ids": [1866, 1867, 1868]}
{"uid": 240, "level": "h2", "h1": "《法言》", "h2": "《修身》卷第三", "h3": "3．3", "text": "或曰：“孔子之事多矣，不用，则亦勤且忧乎？”曰：“圣人乐天知命，乐天则不勤，知命则不忧。”\n或问“治己”。曰：“治己以仲尼。”或曰：“治己以仲尼，仲尼奚寡也！”曰：“率马以骥，不亦可乎？”或曰：“田圃田者，莠乔乔；思远人者，心忉忉。”曰：“日有光，月有明。三年不目日，视必盲；三年不目月，精必蒙。荧魂旷枯，精莩旷沈，擿埴索涂，冥行而已矣。”\n有德者好问圣人。或曰：“鲁人鲜德，奚其好问仲尼也？”曰：“鲁未能好问仲尼故也。如好问仲尼，则鲁作东周矣。”\n或问：“人有倚孔子之墙，弦郑、卫之声，诵韩、庄之书，则引诸门乎？”曰：“在夷貉则引之，倚门墙则麾之，惜乎衣未成而转为裳也。”\n言不惭、行不耻者，孔子惮焉。\n", "para_ids": [1869, 1870, 1871, 1872, 1873]}
{"uid": 241, "level": "h2", "h1": "《法言》", "h2": "《问神》卷第五", "h3": "5．1", "text": "或问“神”。曰：“心”。“请问之。”曰：“潜天而天，潜地而地。天地、神明而不测者也。心之潜也，犹将测之，况于人乎？况于事伦乎？”“敢问潜心于圣。”曰：“昔乎仲尼潜心于文王矣，达之。颜渊亦潜心于仲尼矣，未达一间耳。神在所潜而已矣。”\n或曰：“经可损益与？”曰：“《易》始八卦，而文王六十四，其益可知也。《诗》、《书》、《礼》、《春秋》，或因或作，而成于仲尼，其益可知也。故夫道非天然，应时而造者，损益可知也。”\n或曰：“《易》损其一也，虽憃、知阙焉。至《书》之不备过半矣，而习者不知。惜乎！《书序》之不如《易》也。”曰：“彼数也，可数焉故也。如《书序》，虽孔子亦末如之何矣。”\n或曰：“仲尼圣者与？何不能居世也，曾范、蔡之不若！”曰：“圣人者，范、蔡乎？若范、蔡，其如圣何？”\n", "para_ids": [1874, 1875, 1876, 1877]}
{"uid": 242, "level": "h2", "h1": "《法言》", "h2": "《问明》卷第六", "h3": "6．5", "text": "或谓“仲尼事弥其年，盖天劳诸病矣夫”？曰：“天非独劳仲尼，亦自劳也。天病乎哉？天乐天，圣乐圣。”\n仲尼、圣人也，或者劣诸子贡。子贡辞而精之，然后廓如也。于戏！观书者违子贡，虽多，亦何以为？\n", "para_ids": [1878, 1879]}
{"uid": 243, "level": "h2", "h1": "《法言》", "h2": "《寡见》卷第七", "h3": "7．8", "text": "或问：“司马子长有言曰：《五经》不如《老子》之约也，当年不能极其变，终身不能究其业。”曰：“若是，则周公惑，孔子贼。古者之学耕且养，三年通一经。今之学也，非独为之华藻也，又从而绣其鞶帨，恶在《老》不《老》也？”或曰：“学者之说可约邪？”曰：“可约解科。”\n或问：“鲁用儒而削，何也？”曰：“鲁不用儒也。昔在姬公用于周，而四海皇皇，奠枕于京。孔子用于鲁，齐人章章，归其侵疆。鲁不用真儒故也。如用真儒，无敌于天下，安得削？”\n", "para_ids": [1880, 1881]}
{"uid": 244, "level": "h2", "h1": "《法言》", "h2": "《五百》卷第八", "h3": "8．1", "text": "或问：“五百岁而圣人出，有诸？”曰：“尧、舜、禹，君臣也，而并；文、武、周公，父子也，而处；汤、孔子，数百岁而生。因往以推来，虽千一不可知也。”\n或问：“圣人有诎乎？”曰：“有。”曰：“焉诎乎？”曰：“仲尼于南子，所不欲见也；阳虎、所不欲敬也。见所不见，敬所不敬，不诎如何？”曰：“卫灵公问陈，则何以不诎？”曰：“诎身，将以信道也。如诎道而信身，虽天下，不为也。”\n昔者齐、鲁有大臣，史失其名。曰：“何如其大也？”曰：“叔孙通欲制君臣之仪，征先生于齐、鲁，所不能致者二人。”曰：“若是，则仲尼之开迹诸侯也，非邪？”曰：“仲尼开迹，将以自用也。如委己而从人，虽有规矩准绳，焉得而用之？”\n或问：“孔子之时，诸侯有知其圣者与？”曰：“知之。”“知之则曷为不用？”曰：“不能。”曰：“知圣而不能用也，可得闻乎？”曰：“用之，则宜从之。从之，则弃其所习，逆其所顺，强其所劣，捐其所能。冲冲如也。非天下之至，孰能用之？”\n或问：“孔子知其道之不用也，则载而恶乎之？”曰：“之后世君子。”曰：“贾如是，不亦钝乎？”曰：“众人愈利而后钝，圣人愈钝而后利。关百圣而不惭，蔽天地而不耻，能言之类，莫能加也。贵无敌，富无伦，利孰大焉？”\n或曰：“孔子之道不可小与？”曰：“小则败圣，如何？”曰：“若是，则何为去乎？”曰：“爱日。”曰：“爱日而去，何也？”曰：“由群婢之故也。不听正，谏而不用。噫者！吾于观庸邪？无为饱食安坐而厌观也。由此观之，夫子之日亦爱矣。”或曰：“君子爱日乎？”曰：“君子仕则欲行其义，居则欲彰其道。事不厌，教不倦，焉得日？”\n或曰：“圣人无益于庸也。”曰：“世人之益者，仓廪也，取之如单。仲尼、神明也，小以成小，大以成大。虽山川、丘陵、草木、鸟兽，裕如也。如不用也，神明亦末如之何矣！”\n", "para_ids": [1882, 1883, 1884, 1885, 1886, 1887, 1888]}
{"uid": 245, "level": "h2", "h1": "《法言》", "h2": "《先知》卷第九", "h3": "9．8", "text": "或曰：“以往圣人之法治将来，譬犹胶柱而调瑟，有诸？”曰：“有之。”曰：“圣君少而庸君多，如独守仲尼之道，是漆也。”曰：“圣人之法，未尝不关盛衰焉。昔者尧有天下，举大纲，命舜、禹；夏、殷、周属其子，不胶者卓矣！唐、虞象刑惟明，夏后肉辟三千，不胶者卓矣！尧亲九族，协和万国；汤、武桓桓，征伐四克。由是言之，不胶者卓矣！礼乐、征伐自天子所出，春秋之时，齐、晋实予不胶者卓矣！”\n或曰：“齐得夷吾而霸，仲尼曰‘小器’。请问大器。”曰：“大器其犹规矩准绳乎？先自治而后治人之谓大器。”\n", "para_ids": [1889, 1890]}
{"uid": 246, "level": "h2", "h1": "《法言》", "h2": "《重黎》卷第十", "h3": "10．12", "text": "或问：“仲尼大圣，则天曷不胙？”曰：“无土。”“然则舜、禹有土乎？”曰：“舜以尧作土，禹以舜作土。”\n或问“贤”。曰：“为人所不能。”“请人”。曰：“颜渊、黔娄、四皓、韦玄。”问“长者”。曰：“蔺相如申秦而屈廉颇，栾布之不涂，朱家之不德，直不疑之不校，韩安国之通使。”\n", "para_ids": [1891, 1892]}
{"uid": 247, "level": "h2", "h1": "《法言》", "h2": "《渊骞》卷第十一", "h3": "11．2", "text": "七十子之于仲尼也，日闻所不闻，见所不见，文章亦不足为矣。\n或问：“仪、秦学乎鬼谷术而习乎纵横言，安中国者各十馀年，是夫？”曰：“诈人也，圣人恶诸。”曰：“孔子读而仪、秦行，何如也？”曰：“甚矣！凤鸣而鸷翰也。”“然则子贡不为与？”曰：“乱而不解，子贡耻诸；说而不富贵，仪、秦耻诸。”\n或问“近世名卿”。曰：“若张廷尉之平，隽京兆之见，尹扶风之絜，王子贡之介，斯近世名卿矣。”“将。”曰：“若条侯之守，长平、冠军之征伐，博陆之持重，可谓近世名将矣。”请问“古”。曰：“鼓之以道德，征之以仁义，舆尸、血刃，皆所不为也。”\n或问：“子、蜀人也，请人。”曰：“有李仲元者，人也。”“其为人也，奈何？”曰：“不屈其意，不累其身。”曰：“是夷、惠之徒与？”曰：“不夷不惠，可否之间也。”“如是，则奚名之不彰也？”曰：“无仲尼，则西山之饿夫与东国之绌臣恶乎闻？”曰：“王阳、贡禹遇仲尼乎？”曰：“明星皓皓，华藻之力也与？”曰：“若是，则奚为不自高？”曰：“皓皓者、己也，引而高之者、天也。子欲自高邪？仲元、世之师也。见其貌者，肃如也；闻其言者，愀如也；观其行者，穆如也。郸闻以德诎人矣，未闻以德诎于人也。仲元、畏人也。”或曰：“育、贲。”曰：“育、贲也，人畏其力而侮其德。”“请条。”曰：“非正不视，非正不听，非正不言，非正不行。夫能正其视、听、言、行者，昔吾先师之所畏也。如视不视，听不听，言不言，行不行，虽有育、贲，其犹侮诸！”\n", "para_ids": [1893, 1894, 1895, 1896]}
{"uid": 248, "level": "h2", "h1": "《法言》", "h2": "《君子》卷第十二", "h3": "12．4", "text": "或问“孟子知言之要，知德之奥。”曰：“非苟知之，亦允蹈之。”或曰：“子小诸子，孟子非诸子乎？”曰：“诸子者、以其知异于孔子者也。孟子异乎？不异。”\n或曰：“仲尼之术，周而不泰，大而不小，用之犹牛鼠也。”曰：“仲尼之道，犹四渎也，经营中国，终入大海。他人之道者，西北之流也，纲纪夷貉，或入于沱，或沦于汉。”\n淮南说之用，不如太史公之用也。太史公、圣人将有取焉，淮南、鲜取焉尔。必也儒乎！乍出乍入，淮南也；文丽用寡，长卿也；多爱不忍，子长也。仲尼多爱，爱义也；子长多爱，爱奇也。\n或曰：“圣人之道若天，天则有常矣，奚圣人之多变也？”曰：“圣人固多变。子游、子夏得其书矣，未得其所以书也；宰我、子贡得其言矣，未得其所以言也；颜渊、闵子骞得其行矣，未得其所以行也。圣人之书、言、行，天也。天其少变乎？”\n或曰：“子于天下则谁与？”曰：“与夫进者乎！”或曰：“贪夫位也，慕夫禄也，何其与？”曰：“此贪也，非进也。夫进也者，进于道，慕于德，殷之以仁义，进而进，退而退，日孳孳而不自知勌者也。”或曰：“进进则闻命矣，请问退进。”曰：“昔乎颜渊以退为进，天下鲜俪焉。”或曰：“若此，则何少于必退也？”曰：“必进、易俪，必退、易俪也。进以礼，退以义，难俪也。”\n或问：“人言仙者，有诸乎？”“吁！吾闻宓羲、神农殁，黄帝、尧、舜殂落而死。文王，毕；孔子，鲁城之北。独子爱其死乎？非人之所及也。仙亦无益子之汇矣！”或曰：“圣人不师仙，厥术异也。圣人之于天下，耻一物之不知；仙人之于天下，耻一日之不生。”曰：“生乎！生乎！名生而实死也。”或曰：“世无仙，则焉得斯语？”曰：“语乎者，非嚣嚣也与？惟嚣嚣能使无为有。”或问“仙之实”。曰：“无以为也。有与无，非问也。问也者、忠孝之问也。忠臣孝子偟乎不偟。”\n", "para_ids": [1897, 1898, 1899, 1900, 1901, 1902]}
{"uid": 249, "level": "h2", "h1": "《法言》", "h2": "《孝至》卷第十三", "h3": "13．17", "text": "吾闻诸《传》：老则戒之在得。年弥高而德弥邵者，是孔子之徒与？\n", "para_ids": [1903]}
{"uid": 250, "level": "h2", "h1": "《法言》", "h2": "《法言序》", "h3": "14．10", "text": "仲尼以来，国君将相卿士名臣参差不齐，一概诸圣。譔《重黎》。\n仲尼之后，讫于汉道，德行颜、闵，股肱萧、曹，爰及名将尊卑之条，称述品藻。譔《渊骞》。\n", "para_ids": [1904, 1905]}
{"uid": 251, "level": "h2", "h1": "《孔子家语》", "h2": "《相鲁》第一", "h3": "1．1", "text": "孔子初仕，为中都宰。制为养生送死之节。长幼异食，强弱异任，男女别涂；路无拾遗，器不彫伪；为四寸之棺，五寸之椁，因丘陵为坟，不封不树。行之一年，而西方之诸侯则焉。定公谓孔子曰：“学子此法，鲁国何如？”孔子对曰：“虽天下可乎！何但鲁国而已哉？”于是二年，定公以为司空。乃别五土之性，而物各得其所生之宜，咸得厥所。先时，季氏葬昭公于墓道之南；孔子沟而合诸墓焉，谓季桓子曰：“贬君以彰己罪，非礼也。今合之，所以掩夫子之不臣。”由司空为鲁大司寇，设法而不用，无奸民。\n定公与齐侯会于夹谷。孔子摄相事，曰：“臣闻有文事者必有武备，有武事者必有文备。古者诸侯并出疆，必具官以从，请具左右司马。”定公从之。至会所，为坛，土阶三等，以遇礼相见，揖让而登。献酢既毕，齐使莱人以兵鼓謲，劫定公。孔子历阶而进，以公退。曰：“士，以兵之。吾两君为好，裔夷之俘，敢以兵乱之，非齐君所以命诸侯也。裔不谋夏，夷不乱华，俘不干盟，兵不偪好，于神为不祥，于德为愆义，于人为失礼。君必不然。”齐侯心怍，麾而避之。有顷，齐奏宫中之乐，俳优侏儒戏于前。孔子趋进，历阶而上，不尽一等。曰：“匹夫荧侮诸侯者，罪应诛，请右司马速加刑焉。”于是斩侏儒，手足异处。齐侯惧，有惭色。将盟，齐人加载书曰：“齐师出境，而不以兵车三百乘从我者，有如此盟。”孔子使玆无还对曰：“而不返我汶阳之田，吾以共命者，亦如之。”齐侯将设享礼，孔子谓梁丘据曰：“齐鲁之故，吾子何不闻焉？事既成矣而又享之，是勤执事。且牺象不出门，嘉乐不野合。享而既具，是弃礼也；若其不具，是用粃粺也。用粃粺、辱君；弃礼、名恶。子盍图之？夫享、所以昭德也。不昭，不如其已。”乃不果享。齐侯归，责其群臣曰：“鲁以君子道辅其君，而子独以夷翟道教寡人，使得罪。”于是乃归所侵鲁之四邑及汶阳之田。\n孔子言于定公曰：“家不臧甲，邑无百雉之城，古之制也。今三家过制，请皆损之。”乃使季氏宰仲由隳三都。叔孙不得意于季氏，因费宰公山弗扰，率费人以袭鲁。孔子以公与季孙、仲孙、叔孙，入于费氏之宫，登武子之台。费人攻之，及台侧，孔子命申句须、乐颀，勒士众，下伐之，费人北，遂隳三都之城，强公室，弱私家，尊君卑臣，政化大行。\n初，鲁之贩羊有沈犹氏者，常朝饮其羊以诈市人；有公慎氏者，妻淫不制；有慎溃氏者，奢侈踰法；鲁之鬻六畜者，饰之以储价。及孔子之为政也，则沈犹氏不敢朝饮其羊；公慎氏出其妻；慎溃氏越境而徙。三月，则鬻牛马者不储价；卖羔豚者不加饰；男女行者别其涂；道不拾遗，男尚忠信，女尚贞顺；四方客至于邑者，不求有司，皆如归焉。\n", "para_ids": [1906, 1907, 1908, 1909]}
{"uid": 252, "level": "h2", "h1": "《孔子家语》", "h2": "《始诛》第二", "h3": "2．1", "text": "孔子为鲁司寇，摄行相事，有喜色。仲由问曰：“由闻君子祸至不惧，福至不喜。今夫子得位而喜，何也？”孔子曰：“然！有是言也。不曰乐以贵下人乎？”于是朝政七日而诛乱政大夫少正卯，戮之于两观之下，尸于朝三日。子贡进曰：“夫少正卯、鲁之闻人也。今夫子为政而始诛之，或者为失乎？”孔子曰：“居！吾语女以其故。天下有大恶者五，而窃盗不与焉。一曰心逆而险，二曰行辟而坚，三曰言伪而辩，四曰记丑而博，五曰顺非而泽。此五者，有一于人，则不免君子之诛，而少正卯皆兼有之。其居处足以掫徒成党，其谈说足以饰襃莹众，其强御足以返是独立；此乃人之奸雄者也，不可以不除。夫殷汤诛尹谐，文王诛潘正，周公诛管蔡，太公诛华士，管仲诛付乙，子产诛史何，凡此七子者皆异世而同诛者，以七子异世而同恶，故不可赦也。《诗》云：‘忧心悄悄，愠于群小。’小人成群，斯足忧矣。”\n孔子为鲁大司寇。有父子讼者，夫子同狴执之，三月不别，其父请止，夫子赦之焉。季孙闻之，不说，曰：“司寇欺余，曩告余曰：为国家必先以孝。余今戮一不孝以教民孝，不亦可乎？而又赦之，何哉？”冉有以告孔子，孔子喟然叹曰：“呜呼！上失其道而杀其下，非理也；不教以孝而听其狱，是杀不辜也；三军大败，不可斩也；狱犴不治，不可刑也。何者？上教之不行，罪不在民故也。夫慢令谨诛，贼也；征歛无时，㬥也；不试则成，虐也。故无此三者，然后刑可即也。《书》云：‘义刑义杀，勿庸以即汝心，惟曰未有慎事。’言必教而刑也。既陈道德以先服之，而犹不可，尚贤以劝之；又不可，即废之；又不可，而后以威惮之。若是三年而百姓正矣。其有邪民不从化者，然后待之以刑，则民咸知罪矣。《诗》云：‘天子是毗，俾民不迷。’是以威厉而不试，刑错而不用。今世则不然，乱其教，繁其刑，使民迷惑而陷焉，又从而制之，故刑弥繁而盗不胜也。夫三尺之限，空车不能登者，何哉？峻故也；百仞之山，重载陟焉，何哉？陵遟故也。今世俗之陵遟久矣，虽有刑法，民能勿踰乎？”\n", "para_ids": [1910, 1911]}
{"uid": 253, "level": "h2", "h1": "《孔子家语》", "h2": "《王言解》第三", "h3": "3．1", "text": "孔子闲居，曾参侍。孔子曰：“参乎！今之君子，唯士与大夫言闻也。至于君子之言者，希也。于乎！吾以王言之其出不户牖而化天下。”\n曾子起，下席而对曰：“敢问何谓王者言？”孔子不应。曾子曰：“侍夫子之闲也难，是以敢问。”\n孔子又不应。曾子肃然而惧，抠衣而退，负席而立。有顷，孔子叹息，顾谓曾子曰：“参！女可语明王之道。”曾子曰：“非敢以为足，请因所闻而学焉。”\n曾子曰：“不劳不费之谓明王，可得闻乎？”孔子曰：“昔者，帝舜左禹而右皋陶，不下席而天下治。夫如此，何上之劳乎？政之不中，君之患也；令之不行，臣之罪也。若乃十一而税，用民之力，岁不过三日；入山泽以其时而无征，关讥市鄽皆不收赋。此则生财之路，而明王节之，何财之费乎？”\n曾子曰：“敢问何谓七教？”孔子曰：“上敬老，则下益孝；上尊齿，则下益弟；上乐施，则下益宽；上亲贤，则下择友；上好德，则下不隐；上恶贪，则下耻争；上廉让，则下耻节。此之谓七教。七教者，治民之本也。政教定，则本正矣。凡上者，民之表也。表正则何物不正？是故人君先立仁于己，然后大夫忠而士信，民敦俗朴，男悫而女贞。六者、教之致也。布诸天下四方而不窕，纳诸寻常之室而不塞，等之以礼，立之以义，行之以顺，则民之弃恶如汤之灌雪焉！”\n曾子曰：“道则至矣，弟子不足以明之。”孔子曰：“参以为姑止乎？又有焉。昔者，明王之治民也有法，必裂地以封之，分属以理之；然后贤民无所隐，㬥民无所伏。使有司日省而时考之，进用贤良，退贬不肖。然则贤者说而不肖者惧，哀鳏寡，养孤独，恤贫穷，诱孝弟，选才能；此七者修，则四海之内无刑民矣。上之亲下也，如手足之于腹心；下之亲上也，如幼子之于慈母矣。上下相亲如此，故令则从，施则刑，民怀其德，近者说服，远者来附，政之致也。夫布指知寸，布手知尺，舒肘知寻，斯不远之则也。周制，三百步为里，千步而井，三井而埒，埒三而矩，五十里而都，封百里而有国；乃为蓄积资聚焉。恤行者有无。是以蛮夷诸夏，虽衣冠不同，言语不合，莫不来宾。故曰：无市而民不乏，无刑而民不乱。田猎罩弋，非以盈宫室也；征敛百姓，非以盈府库也。惨怛以补不足，礼节以损有馀。多信而寡貌，其礼可守，其言可复，其迹可履；如饥而食，如渴而饮，民之信之，如寒暑之必验。故视远若迩，非道迩也，见明德也。是故兵革不动而威，用利不施而亲，此之谓明王之守，折冲千里之外者也。”\n曾子曰：“敢问何谓三至？”孔子曰：“至礼不让而天下治；至赏不费而天下之士说；至乐无声而天下之民和。明王笃行三至，故天下之君可得而知，天下之士可得而臣，天下之民可得而用。”\n曾子曰：“敢问此义何谓？”孔子曰：“古者明王，必尽知天下良士之名；既知其名，又知其实，又知其数及其所在焉。然后因天下之爵以尊之，此之谓至礼不让而天下治。因天下之禄以富天下之士，此之谓至赏不费而天下之士说。如此，则天下之名誉兴焉，此之谓至乐无声而天下之民和。故曰：所谓天下之至仁者，能合天下之至亲也；所谓天下之至明者，能举天下之至贤者也。此三者咸通，然后可以征。是故仁者莫大乎爱人，智者莫大乎知贤，贤政者莫大乎官能。有土之君，修此三者，则四海之内，共命而已矣。夫明王之所征，必道之所废者也。是故诛其君而改其政，弔其民而不夺其财。故明王之政，犹时雨之降，降至则民说矣。是故行施弥博，得亲弥众，此之谓还师衽席之上。”\n", "para_ids": [1912, 1913, 1914, 1915, 1916, 1917, 1918, 1919]}
{"uid": 254, "level": "h2", "h1": "《孔子家语》", "h2": "《大昏解》第四", "h3": "4．1", "text": "孔子侍坐于哀公。公曰：“敢问人道孰为大？”孔子愀然作色而对曰：“君之及此言也，百姓之惠也，固臣敢无辞而对？人道政为大。夫政者、正也。君为正，则百姓从而正矣。君之所为，百姓之所从；君不为正，百姓何所从乎？”\n公曰：“敢问为政如之何？”孔子对曰：“夫妇别，男女亲，君臣信；三者正，则庶物从之。”\n公曰：“寡人虽无能也，愿如所以行三者之道，可得闻乎？”孔子对曰：“古之为政，爱人为大；所以治爱人，礼为大；所以治礼，敬为大；敬之至矣，大昏为大；大昏至矣，大昏既至，冕而亲迎；亲迎者，敬之也。是故君子兴敬为亲，舍敬，则是遗亲也；弗亲弗敬，弗尊也。爱与敬，其政之本与。”\n公曰：“寡人愿有言然，冕而亲迎，不已重乎？”孔子愀然作色而对曰：“合二姓之好，以继先圣之后，以为天下宗庙社稷之主，君何谓已重乎？”\n公曰：“寡人实固。不固，安得闻此言乎？寡人欲问，不能为辞，请少进。”孔子曰：“天地不合，万物不生；大昏、万世之嗣也，君何谓已重焉？”\n孔子遂言曰：“内以治宗庙之礼，足以配天地之神；出以治直言之礼，足以立上下之敬。物耻则足以振之，国耻则足以兴之，故为政先乎礼，礼、其政之本与！”\n孔子遂言曰：“昔三代明王必敬妻子也，盖有道焉。妻也者，亲之主也；子也者，亲之后也，敢不敬与？是故君子无不敬。敬也者，敬身为大；身也者，亲之支也，敢不敬与？不敬其身，是伤其亲；伤其亲，是伤其本也；伤其本，则支从之而亡。三者、百姓之象也。身以及身，子以及子，妃以及妃，君能修此三者，则大化忾乎天下矣。昔者大王之道也如此，国家顺矣。”\n公曰：“敢问何谓敬身？”孔子对曰：“君子过言则民作辞，过行则民作则；言不过辞，动不过则，百姓恭敬以从命。若是，则可谓能敬其身，能敬其身，则能成其亲矣。”\n公曰：“何谓成其亲？”孔子对曰：“君子者、人之成名也。百姓与名，谓之君子，则是成其亲为君而为其子也。”\n孔子遂言曰：“为政而不能爱人，则不能成其身；不能成其身，则不能安其土；不能安其土，则不能乐天。不能乐天，则不成其身。”\n公曰：“敢问何谓能成身？”孔子对曰：“夫其行己不过乎物，谓之成身；不过乎物，合天道也。”\n公曰：“君子何贵乎天道也？”孔子曰：“贵其不已也。如日月东西相从而不已也，是天道也；不闭而能久，是天道也；无为而物成，是天道也；已成而明之，是天道也。”\n公曰：“寡人且愚冥，幸烦子志之心也。”孔子蹴然避席而对曰：“仁人不过乎物，孝子不过乎亲。是故仁人之事亲也如事天，事天如事亲，此谓孝子成身。”\n公曰：“寡人既闻如此言也，无如后罪何？”孔子对曰：“君之及此言，是臣之福也。”\n", "para_ids": [1920, 1921, 1922, 1923, 1924, 1925, 1926, 1927, 1928, 1929, 1930, 1931, 1932, 1933]}
{"uid": 255, "level": "h2", "h1": "《孔子家语》", "h2": "《儒行解》第五", "h3": "5．1", "text": "孔子在卫。冉求言于季孙曰：“国有圣人，而不能用，欲以求治，是犹却步而欲求及前人，不可得已。今孔子在卫，将用之。己有才而以资邻国，难以言智也。请以重币延之。”季孙以告哀公，公从之。孔子既至，舍哀公馆焉。公自阼阶，孔子宾阶，升堂立侍。\n公曰：“夫子之服，其儒服与？”孔子对曰：“丘少居鲁，衣逢掖之衣；长居宋，冠章甫之冠。丘闻之：君子之学也博，其服以乡。丘未知其为儒服也。”\n公曰：“敢问儒行？”孔子曰：“略言之，则不能终其物；悉数之，则留更仆未可以对。”\n哀公命席。孔子侍坐，曰：“儒有席上之珍以待聘，夙夜强学以待问，怀忠信以待举，力行以待取；其自立有如此者。\n", "para_ids": [1934, 1935, 1936, 1937]}
{"uid": 256, "level": "h2", "h1": "《孔子家语》", "h2": "《问礼》第六", "h3": "6．1", "text": "哀公问于孔子曰：“大礼何如？子之言礼，何其尊也？”孔子对曰：“丘也鄙人，不足以知大礼。”公曰：“吾子言焉。”孔子曰：“丘闻之：民之所以生者、礼为大。非礼则无以节事天地之神焉；非礼则无以辩君臣、上下、长幼之位焉；非礼则无以别男女、父子、兄弟、婚姻、亲族、疏数之交焉。是故君子以此为之尊敬，然后以其所能，教顺百姓，不废其会节。既有成事，然后治其雕镂文章黼黻，以别尊卑上下之等。其顺之也，而后言其丧祭之纪，宗庙之序。品其牺牲，设其豕腊，修其岁时，以敬祭祀，别其亲疏，序其昭穆，而后宗族会宴。即安其居，以缀恩义，卑其宫室，节其服御，车不雕玑，器不彫镂，食不二味，心不淫志，以与万民同利。古之明王，行礼也如此。”公曰：“今之君子，胡莫之行也？”孔子对曰：“今之君子，好利无厌，淫行不倦，荒怠慢游，固民是尽，以遂其心，以怨其政，以忤其众，以伐有道；求得当欲，不以其所；虐杀刑诛，不以其治。夫昔之用民者由前，今之用民者由后。是即今之君子莫能为礼也。”\n言偃问曰：“夫子之极言礼也，可得而闻乎？”孔子言：“我欲观夏道，是故之杞，而不足征也，吾得《夏时》焉；我欲观殷道，是故之宋，而不足征也，吾得《乾坤》焉。《乾坤》之义，《夏时》之等，吾以此观之。夫礼之初也，始于饮食。太古之时，燔黍擘豚，污罇而抔饮，蒉桴而土鼓，犹可以致敬于鬼神。及其死也，升屋而号，曰：‘高！某复。’然后饮腥苴熟，形体则降，魂气则上，是为天望而地藏也。故生者南向，死者北首，皆从其初也。昔之王者，未有宫室，冬则居营窟，夏则居橧巢；未有火化，食草木之实、鸟兽之肉，饮其血，茹其毛；未有丝麻，衣其羽皮。后圣有作，然后修火之利；范金合土，以为台榭、宫室、户牖；以炮以燔，以烹以炙，以为醴酪，治其丝麻，以为布帛；以养生送死，以事鬼神。故玄酒在室，醴、醆在户，粢醍在堂，澄酒在下，陈其牺牲，备其鼎俎，列其琴、瑟、管、磬、钟、鼓，以其祝嘏，以降其上神，与其先祖；以正君臣，以笃父子，以睦兄弟，以齐上下，夫妇有所，是谓承天之祜。作其祝号，玄酒以祭，荐其血毛，腥其俎；熟其殽，趏席以坐，疏布以罩，衣其浣帛，醴、醆以献，荐其燔炙，君与夫人交献，以嘉魂魄；是谓合莫。然后退而合烹，体其犬豕牛羊，实其簠、簋、笾、豆、铏羹，祝以孝告，嘏以慈告，是为大祥。此礼之大成也。”\n", "para_ids": [1938, 1939]}
{"uid": 257, "level": "h2", "h1": "《孔子家语》", "h2": "《五仪解》第七", "h3": "7．1", "text": "哀公问于孔子曰：“寡人欲论鲁国之士，与之为治，敢问如何取之？”孔子对曰：“生今之世，志古之道；居今之俗，服古之服。舍此而为非者，不亦鲜乎？”\n曰：“然则章甫絇履，绅带搢笏者，贤人也。”孔子曰：“不必然也。丘之所言，非此之谓也。夫端衣玄裳，冕而乘轩者，则志不在于食焄；斩衰菅菲，杖而歠粥者，则志不在酒肉。生今之世，志古之道；居今之俗，服古之服，谓此类也。”\n公曰：“善哉！尽此而已乎？”孔子曰：“人有五仪：有庸人，有士人，有君子，有贤人，有圣人。审此五者，则治道毕矣。”\n公曰：“敢问何如斯可谓之庸人？”孔子曰：“所谓庸人者，心不存慎终之规，口不吐训格之言，不择贤以托其身，不力行以自定；见小暗大，不知所务；从物如流，不知其所执，此则庸人也。”\n公曰：“何谓士人？”孔子曰：“所谓士人者，心有所定，计有所守，虽不能尽道术之本，必有率也；虽不能备百善之美，必有处也。是故知不务多，必审其所知；言不务多，必审其所谓；行不务多，必审其所由。知既知之，言既道之，行既由之，则若性命之形骸之不可易也；富贵不足以益，贫贱不足以损，此则士人也。”\n公曰：“何谓君子？”孔子曰：“所谓君子者，言必忠信，而心不怨；仁义在身，而色无伐；思虑通明，而辞不专；笃行信道，自强不息，油然若将可越，而终不可及者，此则君子也。”\n公曰：“何谓贤人？”孔子曰：“所谓贤人者，德不踰闲，行中规绳，言足以法于天下，而不伤于身；道足以化于百姓，而不伤于本；富则天下无宛财，施则天下不病贫，此则贤者也。”\n公曰：“何谓圣人？”孔子曰：“所谓圣者，德合于天地，变通无方，穷万事之终始，协庶品之自然，敷其大道，而遂成情性；明并日月，化行若神，下民不知其德，覩者不识其邻，此谓圣人也。”\n公曰：“善哉！非子之贤，则寡人不得闻此言也。虽然，寡人生于深宫之内，长于妇人之手，未尝知哀，未尝知忧，未尝知劳，未尝知惧，未尝知危，恐不足以行五仪之教，若何？”孔子对曰：“如君之言，已知之矣，则丘亦无所闻焉。”公曰：“非吾子，寡人无以启其心，吾子言也。”孔子曰：“君入庙如右，登自阼阶，仰视榱桷，俯察机筵，其器皆存，而不覩其人，君以此思哀，则哀可知矣；昧爽夙兴，正其衣冠，平旦视朝，虑其危难，一物失理，乱亡之端，君以此思忧，则忧可知矣；日出听政，至于中冥，诸侯子孙，往来为宾，行礼揖让，慎其威仪，君以此思劳，则劳亦可知矣；缅然长思，出于四门，周章远视，覩亡国之墟；必将有数焉，君以此思惧，则惧可知矣；夫君者、舟也；庶人者、水也。水所以载舟，亦所以覆舟，君以此思危，则危可知矣。君既明此五者，又少留意于五仪之事，则于政治何有失矣！”\n哀公问于孔子曰：“请问取人之法。”孔子对曰：“事任于官，无取捷捷，无取钳钳，无取啍啍。捷捷、贪也；钳钳、乱也；啍啍、诞也。故弓调而后求劲焉，马服而后求良焉，士必悫而后求智能者焉。不悫而多能，譬之豺狼不可迩。”\n哀公问于孔子曰：“寡人欲吾国小而能守，大则攻，其道如何？”孔子对曰：“使君朝廷有礼，上下和亲，天下百姓皆君之民，将谁攻之？苟违此道，民畔如归，皆君之雠也，将与谁其守？”公曰：“善哉！”于是废山泽之禁，弛关市之税，以惠百姓。\n哀公问于孔子曰：“吾闻君子不博，有之乎？”孔子曰：“有之。”公曰：“何为？”对曰：“为其有二乘。”公曰：“有二乘则何为不博也？”子曰：“为其兼行恶道也。”哀公惧焉。有间，复问曰：“若是乎、君子之恶恶道至甚也。”孔子曰：“君子之恶恶道不甚，则好善道亦不甚。好善道不甚，则百姓之亲上亦不甚。《诗》云：‘未见君子，忧心惙惙，亦既见止，亦既觏止，我心则说。’《诗》之好善道之甚也如此。”公曰：“美哉！夫君子成人之善，不成人之恶，微吾子言焉，吾弗之闻也！”\n哀公问于孔子曰：“夫国家之存亡祸福，信有天命，非唯人也？”孔子对曰：“存亡祸福，皆己而已；天灾地妖，不能加也。”公曰：“善！吾子言之，岂有其事乎？”孔子曰：“昔者殷王帝辛之世，有雀生大鸟于城隅焉。占之曰：‘凡以小生大，则国家必王而名益昌。’于是帝辛介雀之德，不修国政，亢㬥无极，朝臣莫救，外寇乃至，殷国以亡。此即以己逆天时，诡福反为祸者也。又其先世殷王太戊之时，道缺法圮，以致妖蘖，桑榖于朝，七日大拱。占之者曰：‘桑榖，野木而不合生于朝，意者国亡乎？’大戊恐骇，侧身修行，思先王之政，明养民之道。三年之后，远方慕义，重译至者，十有六国。此即以己逆天时，得祸为福者。故天灾地妖所以儆人主者也；寤梦征怪所以儆人臣者也。灾妖不胜善政，寤梦不胜善行。能知此者，至治之极也。唯明王达此。”公曰：“寡人不鄙固此，亦不得闻君子之教也。”\n哀公问于孔子曰：“智者寿乎？仁者寿乎？”孔子对曰：“然！人有三死而非其命也，己自取也。夫寝处不时，饮食不节，逸劳过度者，疾共杀之；居下位而上干其君，嗜慾无厌而求不止者，刑共杀之；以少犯众，以弱侮强，忿怒不类，动不量力，兵共杀之。此三者，死非命也，人自取之。若夫智士仁人，将身有节，动静以义，喜怒以时，无害其性，虽得寿焉，不亦宜乎！”\n", "para_ids": [1940, 1941, 1942, 1943, 1944, 1945, 1946, 1947, 1948, 1949, 1950, 1951, 1952, 1953]}
{"uid": 258, "level": "h2", "h1": "《孔子家语》", "h2": "《致思》第八", "h3": "8．1", "text": "孔子北游于农山，子路、子贡、颜渊侍侧。孔子四望，喟然而叹曰：“于思致斯，无所不至矣！二三子各言尔志，吾将择焉。”子路进曰：“由愿得白羽若月，赤羽若日，钟鼓之音，上震于天，旍旗缤纷，下蟠于地；由当一队而敌之，必也攘地千里，搴旗执馘，唯由能之，使二子者从我焉！”夫子曰：“勇哉！”子贡复进曰：“赐愿使齐、楚，合战于漭瀁之野，两垒相望，尘埃相接，挺刃交兵；赐著缟衣白冠，陈说其间，推论利害，释国之患，唯赐能之，使二子者从我焉！”夫子曰：“辩哉！”颜回退而不对。孔子曰：“回！来，汝奚独无愿乎？”颜回对曰：“文武之事，则二子者既言之矣，回何云焉？”孔子曰：“虽然，各言尔志也，小子言之。”对曰：“回闻薰、莸不同器而藏，尧、桀不共国而治，以其类异也。回愿明王圣主辅相之，敷其五教，导之以礼乐；使民城郭不修，沟池不越，铸剑戟以为农器，放牛马于原薮，室家无离旷之思，千岁无战斗之患，则由无所施其勇，而赐无所用其辩矣。”夫子凛然而对曰：“美哉，德也！”子路抗手而问曰：“夫子何选焉？”孔子曰：“不伤财，不害民，不繁词，则颜氏之子有矣。”\n鲁有俭啬者，瓦鬲煮食食之，自谓其美。盛之土型之器，以进孔子，孔子受之，欢然而说，如受大牢之馈。子路曰：“瓦甂、陋器也；煮食、薄膳也。夫子何喜之如此乎？”夫子曰：“夫好谏者思其君，食美者思其亲；吾非以馔具之为厚，以其食厚而我思焉！”\n孔子之楚，而有渔者献鱼焉。孔子不受，渔者曰：“天暑市远，无所鬻也，思虑弃之粪壤，不如献之君子，故敢以进焉。”于是夫子再拜受之，使弟子扫地，将以享祭。门人曰：“彼将弃之，而夫子以祭之，何也？”孔子曰：“吾闻之惜其腐䭃而欲以务施者，仁人之偶也。恶有仁人之馈而无祭者乎？”\n季羔为卫之士师，刖人之足。俄而卫有蒯聩之乱，季羔逃之。走郭门，刖者守门焉，谓季羔曰：“彼有缺。”季羔曰：“君子不踰。”又曰：“彼有窦。”季羔曰：“君子不隧。”又曰：“于此有室。”季羔乃入焉。既而追者罢，季羔将去，谓刖者曰：“吾不能亏主之法而亲刖子之足。今吾在难，此正子之报怨之时也，而逃我者三，何故哉？”刖者曰：“断足固我之罪也，无可奈何。曩者君之治臣也以法令先后臣，欲臣之免也，臣知之；狱决罪定，临当论刑，君愀然不乐，见于颜色，臣又知之。君岂私臣哉！天生君子，其道固然，此臣之所以说君也。”孔子闻之，曰：“善哉为吏！其用法一也。思仁恕则树德，加严暴则树怨，公以行之，其子羔乎？”\n孔子曰：“季孙之赐我粟千锺也，而交益亲；自南宫敬叔之乘我车也，而道加行。故道虽贵，必有时而后重，有势而后行。微夫二子之贶财，则丘之道殆将废矣。”\n孔子曰：“王者有似乎春秋。文王以王季为父，以太任为母，以太姒为妃，以武王、周公为子，以太颠、闳夭为臣，其本美矣；武王正其身以正其国，正其国以正天下，伐无道，刑有罪，一动而天下正，其事成矣；春秋致其时，而万物皆及生，王者致其道，而万民皆及治；周公载己行化，而天下顺之，其诚至矣。”\n曾子曰：“入其国也，言信于群臣，而留可也；行忠于卿大夫，则仕可也；泽施于百姓，则富可也。”孔子曰：“参之言此，可谓善安身矣。”\n子路为蒲宰，为水备，与民修沟洫；以民之劳烦苦也，人与之一箪食、一壶浆。孔子闻之，使子贡止之。子路忿然不说，往见孔子曰：“由也以暴雨将至，恐有水灾，故与民修沟洫以备之；而民多匮饿者，是以箪食壶浆而与之。夫子使赐止之，是夫子止由之行仁也。夫子以仁教，而禁其行仁也，由不受也。”孔子曰：“汝以民为饿也？何不白于君，发仓廪以赈之，而私以尔食馈之，是汝明君之无惠，而见己之德美。汝速已则可，不则汝之见罪必矣。”\n子路问于孔子曰：“管仲之为人如何？”子曰：“仁也。”子路曰：“昔管仲说襄公，公不受，是不辨也；欲立公子纠而不能，是不智也；家残于齐，而无忧色，是不慈也；桎梏而居槛车，无惭心，是无丑也；事所射之君，是不贞也；召忽死之，管仲不死，是不忠也。仁人之道，固若是乎？”孔子曰：“管仲说襄公，襄公不受，公之闇也；欲立子纠而不能，不遇时也；家残于齐而无忧色，是知权命也；桎梏居槛车而无惭心，自裁审也；事所射之君，通于变也；不死子纠，量轻重也。夫子纠未成君，而管仲未成臣，管仲才度义，管仲不死束缚而立功名，未可非也。召忽虽死，过于取仁，未足多也。”\n孔子适齐，中路闻哭者之声，其音甚哀。孔子谓其仆曰：“此哭哀则哀矣，然非丧者之哀也。驱而前！”少进，见有异人焉，拥镰带索，哭音不哀。孔子下车，追而问曰：“子何人也？”对曰：“吾、丘吾子也。”曰：“子今非丧之所，奚哭之悲也？”丘吾子曰：“吾有三失，晚而自觉，悔之何及！”曰：“三失可得闻乎？愿子告吾，无隐也。”丘吾子曰：“吾少时好学，周徧天下，后还丧吾亲，是一失也；长事齐君，君骄奢失士，臣节不遂，是二失也；吾平生厚交，而今皆离绝，是三失也。夫树欲静而风不停，子欲养而亲不待。往而不来者、年也；不可再见者、亲也。请从此辞。”遂投水而死。孔子曰：“小子识之！斯足为戒矣。”自是弟子辞归养亲者十有三人。\n孔子谓伯鱼曰：“鲤乎！吾闻可以与人终日不倦者，其惟学焉。其容体不足观也，其勇力不足惮也，其先祖不足称也，其族姓不足道也；终而有大名，以显闻四方，流声后裔者，岂非学者之效也？故君子不可以不学，其容不可以不饬。不饬无类，无类失亲，失亲不忠，不忠失礼，失礼不立。夫远而有光者、饬也；近而愈明者、学也。譬之污池，水潦注焉，萑苇生焉，虽或以观之，孰知其源乎？”\n子路见于孔子曰：“负重涉远，不择地而休；家贫亲老，不择禄而仕。昔者由也事二亲之时，常食藜藿之实，为亲负米百里之外。亲殁之后，南游于楚，从车百乘，积粟万锺，累茵而坐，列鼎而食，愿欲食藜藿，为亲负米，不可复德也。枯鱼衘索，几何不蠹；二亲之寿，忽若过隙。”孔子曰：“由也事亲，可谓生事尽力，死事尽思者也。”\n孔子之郯，遭程子于涂，倾盖而语终日，甚相亲。顾谓子路曰：“取束帛以赠先生。”子路屑然对曰：“由闻之，士不中间见，女嫁无媒，君子不以交，礼也。”有间，又顾谓子路，子路又对如初。孔子曰：“由！《诗》不云乎？‘有美一人，清扬宛兮，邂逅相遇，适我愿兮。’今程子，天下贤士也。于斯不赠，则终身弗能见也。小子行之。”\n孔子自卫反鲁，息驾于河梁而观焉。有悬水三十仞，圜流九十里，鱼鳖不能道，鼋鼍不能居。有一丈夫，方将厉之。孔子使人并涯止之，曰：“此悬水三十仞，圜流九十里，鱼鳖、鼋鼍不能居也，意者难可济也。”丈夫不以措意，遂度而出。孔子问之曰：“子巧乎？有道术乎？所以能入而出者何也？”丈夫对曰：“始吾之入也，先以忠信；及吾之出也，又从以忠信。措吾躯于波流，而吾不敢以用私，所以能入而复出也。”孔子谓弟子曰：“二三子识之！水且犹可以忠信成身亲之，而况于人乎？”\n孔子将行，雨而无盖。门人曰：“商也有之。”孔子曰：“商之为人也，甚恡于财。吾闻与人交，推其长者，违其短者，故能久也。”\n楚王渡江，江中有物大如斗，圆而赤，直触王舟，舟人取之。王大怪之，遍问群臣，莫之能识。王使使聘于鲁，问于孔子。子曰：“此所谓萍实者也，可剖而食之，吉祥也，唯霸者为能获焉。”使者反，王遂食之，大美。久之，使来，以告鲁大夫。大夫因子游问曰：“夫子何以知其然乎？”曰：“吾昔之郑，过乎陈之野，闻童谣曰：‘楚王渡江得萍实，大如斗，赤如日，剖而食之甜如蜜。’此是楚王之应也。吾是以知之。”\n子贡问于孔子曰：“死者有知乎？将无知乎？”子曰：“吾欲言死之有知，将恐孝子顺孙妨生以送死；吾欲言死之无知，将恐不孝之子弃其亲而不葬。赐欲知死者有知与无知，非今之急，后自知之。”\n子贡问治民于孔子。子曰：“懔懔焉！若持腐索之扞马。”子贡曰：“何其畏也？”孔子曰：“夫通达之御皆人也，以道导之，则吾畜也；不以道导之，则吾雠也。如之何其无畏也？”\n鲁国之法，鲁人有赎臣妾于诸侯者，皆取金于府。子贡赎人于诸侯，而还其金。孔子闻之，曰：“赐失之矣！夫圣人之举事也，可以移风易俗，而教导可以施于百姓，非独适身之行也。今鲁国富者寡而贫者众，赎人，受金则为不廉，不受金则何以相赎乎？自今以后，鲁人不复赎人于诸侯矣。”\n子路治蒲，请见于孔子曰：“由愿受教于夫子。”子曰：“蒲其何如？”对曰：“邑多壮士，又难治也。”子曰：“然。吾语尔，恭而敬，可以摄勇；宽而正，可以怀强；爱而恕，可以容困；温而断，可以抑奸。如此而正不难矣。”\n", "para_ids": [1954, 1955, 1956, 1957, 1958, 1959, 1960, 1961, 1962, 1963, 1964, 1965, 1966, 1967, 1968, 1969, 1970, 1971, 1972, 1973]}
{"uid": 259, "level": "h2", "h1": "《孔子家语》", "h2": "《三恕》第九", "h3": "9．1", "text": "孔子曰：“君子有三恕。有君不能事，有臣而求其使，非恕也；有亲不能孝，有子而求其报，非恕也；有兄不能敬，有弟而求其顺，非恕也。士能明于三恕之本，则可谓端身矣。”\n孔子曰：“君子有三思，不可不察也。少而不学，长无能也；老而不教，死莫之思也；有而不施，穷莫之救也。故君子少思其长则务学，老思其死则务教，有思其穷则务施。”\n伯常骞问于孔子曰：“骞固周国之贱吏也，不自以不肖，将北面以事君子，敢问正道宜行，不容于世；隐道宜行，然亦不忍；今欲身亦不穷，道亦不隐，为之有道乎？”孔子曰：“善哉，子之问也！自丘之闻，未有若吾子所问辩且说也。丘尝闻君子之言道矣，听者无察，则道不入；奇伟不稽，则道不信。又尝闻君子之言事矣，制无度量，则事不成；其政晓察，则民不保。又尝闻君子之言志矣，刚折不终，径易者则数伤，浩倨者则不亲，就利者则无不敝。又尝闻养世之君子矣，从轻勿为先，从重勿为后，见像而勿强，陈道而勿怫。此四者、丘之所闻也。”\n孔子观于鲁桓公之庙，有欹器焉。夫子问于守庙者曰：“此谓何器？”对曰：“此盖为宥坐之器。”孔子曰：“吾闻宥坐之器，虚则欹，中则正，满则覆。明君以为至诫，故常置之于坐侧。”顾谓弟子曰：“试注水焉。”乃注之水，中则正，满则覆。夫子喟然叹曰：“呜呼！夫物恶有满而不覆者哉！”子路进曰：“敢问持满有道乎？”子曰：“聪明叡智，守之以愚；功被天下，守之以让；勇力振世，守之以怯；富有四海，守之以谦。此所谓损之又损之之道也。”\n孔子观于东流之水，子贡问曰：“君子所以见大水必观焉，何也？”孔子曰：“以其不息，且徧与诸生而不为也。夫水有似乎德，其流也，则卑下倨拘必循其理，此似义；浩浩乎无屈尽之期，此似道；流行赴百仞之溪而不惧，此似勇；至量必平之，此似法；盛而不求概，此似正；绰约微达，此似察；发源必东，此似志；以出以入，万物就此化絜，此似善化也。水之德有若此，是故君子见大水必观焉。”\n子贡观于鲁庙之北堂，出而问于孔子曰：“向也，赐观于太庙之北堂，未既，辍，还瞻北盖，皆断焉。彼将有说邪？匠之过也。”孔子曰：“太庙之堂，官致良工之匠，匠致良材，尽其工巧，盖贵久矣，尚有说也。”\n孔子曰：“吾有所耻，有所鄙，有所殆。夫幼而不能强学，老而无以教，吾耻之；去其乡，事君而达，卒遇故人，曾无旧言，吾鄙之；与小人处而不能亲贤，吾殆之。”\n子路见于孔子。孔子曰：“智者若何？仁者若何？”子路对曰：“智者使人知己，仁者使人爱己。”子曰：“可谓士矣。”子路出，子贡入。问亦如之，子贡对曰：“智者知人，仁者爱人。”子曰：“可谓士矣。”子贡出，颜回入。问亦如之，对曰：“智者自知，仁者自爱。”子曰：“可谓士君子矣。”\n子贡问于孔子曰：“子从父命，孝乎；臣从君命，贞乎；奚疑焉？”孔子曰：“鄙哉赐！汝不识也。昔者明王万乘之国，有争臣七人，则主无过举；千乘之国，有争臣五人，则社稷不危也；百乘之家，有争臣三人，则禄位不替；父有争子，不陷无礼；士有争友，不行不义。故子从父命，奚讵为孝？臣从君命，奚讵为贞？夫能审其所从、之谓孝、之谓贞矣。”\n子路盛服见于孔子。子曰：“由！是倨倨者何也？夫江始出于岷山，其源可以滥觞，及其至于江津，不舫舟，不避风，则不可以涉，非惟下流水多邪？今尔衣服既盛，颜色充盈，天下且孰肯以非告汝乎？”子路趋而出，改服而入，盖自若也。子曰：“由志之！吾告汝！奋于言者华，奋于行者伐。夫色智而有能者，小人也。故君子知之曰知之，言之要也；不能曰不能，行之至也。言要则智，行至则仁。既仁且智，夫恶不足哉？”\n子路问于孔子曰：“有人于此，披褐而怀玉，何如？”子曰：“国无道，隐之可也；国有道，则衮冕而执玉。”\n", "para_ids": [1974, 1975, 1976, 1977, 1978, 1979, 1980, 1981, 1982, 1983, 1984]}
{"uid": 260, "level": "h2", "h1": "《孔子家语》", "h2": "《好生》第十", "h3": "10．1", "text": "鲁哀公问于孔子曰：“昔者舜冠何冠乎？”孔子不对。公曰：“寡人有问于子，而子无言，何也？”对曰：“以君之问不先其大者，故方思所以为对。”公曰：“其大何乎？”孔子曰：“舜之为君也，其政好生而恶杀，其任授贤而替不肖，德若天地而静虚，化若四时而变物；是以四海承风，畅于异类，凤翔麟至，鸟兽驯德。无他，好生故也。君舍此道而冠冕是问，是以缓对。”\n孔子读史，至楚复陈，喟然叹曰：“贤哉楚王！轻千乘之国，而重一言之信。匪申叔之信，不能达其义；匪庄王之贤，不能受其训。”\n孔子尝自筮，其卦得《贲》焉，愀然有不平之状。子张进曰：“师闻卜者得《贲》卦，吉也；而夫子之色有不平，何也？”孔子对曰：“以其离邪。在《周易》，山下有火谓之《贲》，非正色之卦也。夫质也，黑白宜正焉，今得《贲》，非吾兆也。吾闻丹漆不文，白玉不琱，何也？质有馀，不受饰故也。”\n孔子曰：“吾于《甘棠》，见宗庙之敬也甚矣。思其人，必爱其树；尊其人，必敬其位，道也。”\n子路戎服见于孔子，拔剑而舞之，曰：“古之君子，固以剑而自卫乎？”孔子曰：“古之君子，忠以为质，仁以为卫，不出环堵之室，而知千里之外。有不善，则以忠化之；侵㬥则以仁固之，何待剑乎？”子路曰：“由乃今闻此言，请摄齐以受教。”\n楚恭王出游，亡乌嘷之弓，左右请求之。王曰：“止。楚王失弓，楚人得之，又何求之？”孔子闻之：“惜乎其不大也！不曰：人遗弓、人得之而已，何必楚也！”\n孔子谓鲁司寇，断狱讼，皆进众议者而问之，曰：“子以为奚若？某以为何若？”皆曰云云。如是，然后夫子曰：“当从某子几是。”\n孔子问漆雕凭曰：“子事臧文仲、武仲，及孺子容，此三大夫者孰贤？”对曰：“臧氏家有守龟焉，名曰蔡。文仲三年而为一兆，武仲三年而为二兆，孺子容三年而为三兆，凭从此之见。若问三人之贤与不贤，所未敢识也。”孔子曰：“君子哉，漆雕氏之子！其言人之美也，隐而显；言人之过也，微而著；智而不能及，明而不能见。孰克如此？”\n鲁公索氏将祭而亡其牲。孔子闻之，曰：“公索氏不及二年将亡。”后一年而亡。门人问曰：“昔公索氏亡其祭牲，而夫子知其将亡，何也？”曰：“夫祭者，孝子所以自尽于其亲。将祭而亡其牲，则其馀所亡者多矣。若此而不亡者，未之有也。”\n虞、芮二国争田而讼，连年不决。乃相谓曰：“西伯、仁人也。盍往质之。”入其境，则耕者让畔，行者让路；入其邑，男女异路，斑白不提挈；入其朝，士让为大夫，大夫让为卿。虞、芮之君曰：“嘻！吾侪小人也，不可以履君子之庭。”遂自相与而退，咸以所争之田为闲田矣。孔子曰：“以此观之，文王之道，其不可加焉！不令而从，不教而听。至矣哉！”\n曾子曰：“狎甚则相简，庄甚则不亲。是故君子之狎足以交欢，其庄足以成礼。”孔子闻斯言也，曰：“二三子志之！孰为参也不知礼也？”\n哀公问曰：“绅委章甫，有益于仁乎？”孔子作色而对曰：“君胡然焉！衰麻苴杖者，志不存乎乐，非耳弗闻，服使然也；黼绂衮冕者，容不亵慢，非性矜庄，服使然也；介冑执戈者，无退惴之气，非体纯猛，服使然也。且臣闻之，好肆不守折，而长者不为市，窃夫其有益与无益，君子所以知。”\n孔子谓子路曰：“见长者而不尽其辞，虽有风雨，吾不能入其门矣。故君子以其所能敬人，小人反是。”\n孔子谓子路曰：“君子以心导耳目，立义以为勇；小人以耳目导心，不愻以为勇。故曰：退之而不怨，先之斯不从已。”\n孔子曰：“君子有三患。未之闻，患不得闻；既得闻之，患弗得学；既得学之，患弗能行。有其德而无其言，君子耻之；有其言而以无其行，君子耻之；既得之而又失之，君子耻之；地有馀而民不足，君子耻之；众寡均而人功倍己焉，君子耻之。”\n鲁人有独处室者，邻之厘妇亦独处一室。夜，暴风雨至，厘妇室坏，趋而讬焉，鲁人闭户而不纳。厘妇自牖与之言：“子何不仁而不纳我乎？”鲁人曰：“吾闻男子不六十不闲居。今子幼，吾亦幼，是以不敢纳尔也。”妇人曰：“子何不如柳下惠然？妪不逮门之女，国人不称其乱。”鲁人曰：“柳下惠则可，吾固不可。吾将以吾之不可、学柳下惠之可。”孔子闻之，曰：“善哉！欲学柳下惠者，未有似于此者，期于至善，而不袭其为，可谓智乎。”\n孔子曰：“小辩害义，小言破道。《关雎》兴于鸟，而君子美之，取其雄雌之有别；《鹿鸣》兴于兽，而君子大之，取其得食而相呼。若以鸟兽之名嫌之，固不可行也。”\n孔子谓子路曰：“君子而强气，则不得其死；小人而强气，则刑戮荐臻。《豳》诗曰：‘殆天之未阴雨，彻彼桑土，绸缪牖户，今汝下民，或敢侮余。’”孔子曰：“能治国家之如此，虽欲侮之，岂可得乎？周自后稷，积行累功，以有爵土，公刘重之以仁。及至大王亶甫，敦以德让，其树根置本，备豫远矣。初，大王都豳，翟人侵之。事之以皮币，不得免焉；事之以犬马，不得免焉；事之以珠玉，不得免焉。于是属其耆老而告曰：‘狄人之所欲者、吾土地也。吾闻之也，君子不以其所以养人者害人。二三子何患乎无君？’遂独与大姜去之，踰梁山，邑于岐山之下。豳人曰：‘仁人之君，不可失也。’从之如归市焉。天之与周，民之去殷，久矣。若此而不能天下，未之有也。武庚恶能侮？《郑》诗曰：‘执辔如组，两骖如儛。’”孔子曰：“为此诗者，其知政乎？夫为组者，总纰于此，成文于彼；言其动于近、行于远也。执此法以御民，岂不化乎？竿旄之忠告、至矣哉！”\n", "para_ids": [1985, 1986, 1987, 1988, 1989, 1990, 1991, 1992, 1993, 1994, 1995, 1996, 1997, 1998, 1999, 2000, 2001, 2002]}
{"uid": 261, "level": "h2", "h1": "《孔子家语》", "h2": "《观周》第十一", "h3": "11．1", "text": "孔子谓南宫敬叔曰：“吾闻老聃博古知今，通礼乐之原，明道德之归，则吾师也。今将往矣。”对曰：“谨受命。”遂言于鲁君曰：“臣受先臣之命云：孔子、圣人之后也，灭于宋。其祖弗父何，始有国而受厉公，及正考父，佐戴、武、宣，三命玆益恭。故其鼎铭曰：‘一命而偻，再命而伛，三命而俯，循墙而走，亦莫余敢侮。饘于是，粥于是，以餬其口。’其恭俭也若此。臧孙纥有言，圣人之后，若不当世，则必有明德而达者焉。孔子少而好礼，其将在矣，属臣：‘汝必师之。’今孔子将适周，观先王之遗制，考礼乐之所极，斯大业也。君盍以乘资之？臣请与往。”公曰：“诺。”与孔子车一乘、马二匹，竖子侍御，敬叔与俱至周。问礼于老聃，访乐于苌弘，历郊社之所，考明堂之则，察庙朝之度。于是喟然曰：“吾乃今知周公之圣，与周之所以王也。”及去周，老子送之，曰：“吾闻富贵者送人以财，仁者送人以言。吾虽不能富贵，而窃仁者之号，请送子以言乎！凡当今之士，聪明深察而近于死者，好讥议人者也；博辩闳达而危其身，好发人之恶者也。无以有己为人子者，无以恶己为人臣者。”孔子曰：“敬奉教。”自周反鲁，道弥尊矣。远方弟子之进，盖三千焉。\n孔子观乎明堂，覩四门墉有尧舜与桀纣之象，而各有善恶之状、兴废之诫焉；又有周公相成王，抱之负斧扆南面以朝诸侯之图焉。孔子俳佪而望之，谓从者曰：“此周公所以盛也。夫明镜者所以察形，往古者所以知今；人主不务袭迹于其所以安存，而急急所以危亡，是犹未有以异于却走而欲求及前人也，岂不惑哉！”\n孔子观周，遂入太祖后稷之庙，庙堂右阶之前，有金人焉。参缄其口，而铭其背曰：“古之慎言人也，戒之哉！无多言，多言多败；无多事，多事多患。安乐必戒，无所行悔。勿谓何伤，其祸将长；勿谓何害，其祸将大；勿谓不闻，神将伺人。焰焰不灭，炎炎若何；涓涓不壅，终为江河；绵绵不绝，或成网罗，毫末不札，将寻斧柯。诚能慎之，福之根也。口是何伤，祸之门也。强梁者不得其死，好胜者必遇其敌。盗憎主人，民怨其上。君子知天下之不可上也，故下之；知众人之不可先也，故后之。温恭慎德，使人慕之；执雌持下，人莫踰之；人皆趋彼，我独守此；人皆或之，我独不徙；内藏我智，不示人技；我虽尊高，人弗我害；谁能于此？江海虽左，长于百川，以其卑也；天道无亲，而能下人。戒之哉！”孔子既读斯文也，顾谓弟子曰：“小人识之！此言实而中，情而信。《诗》云：‘战战兢兢，如临深渊，如履薄冰。’行身如此，岂以口过患哉！”\n孔子见老聃而问焉，曰：“甚矣！道之于今难行也，吾比执道，而今委质以求当世之君，而弗受也。道之于今难行也！”老子曰：“夫说者流于辩，听者乱于辞，知此二者，则道不可以忘也。”\n", "para_ids": [2003, 2004, 2005, 2006]}
{"uid": 262, "level": "h2", "h1": "《孔子家语》", "h2": "《弟子行》第十二", "h3": "12．1", "text": "卫将军文子问于子贡曰：“吾闻孔子之施教也，先之以《诗》《书》，导之以孝悌，说之以仁义，观之以礼乐，然后成之以文德。盖入室升堂者七十有馀人，其孰为贤？”子贡对以不知。\n文子曰：“以吾子常与学，贤者也。何为不知也？”子贡对曰：“贤人无妄，知贤即难。故君子之言曰：智莫难于知人。是以难对也。”\n文子曰：“若夫知贤莫不难，今吾子亲游焉，是以敢问也。”子贡对曰：“夫子之门人，盖有三千就焉。赐有逮及焉、有未逮及焉。故不得徧知以告也。”\n文子曰：“吾子所及者，请闻其行。”子贡对曰：“夫能夙兴夜寐，讽诵崇礼，行不贰过，称言不苟，是颜回之行也。孔子说之以《诗》曰：‘媚玆一人，应侯慎德，永言孝思，孝思惟则。’\n若逢有德之君，世受显命，不失厥名，以御于天子，则王者之相也。在贫如客，使其臣如借，不迁怒，不深怨，不录旧罪，是冉雍之行也。孔子论其材曰：‘有土之君子也，有众使也，有刑用也，然后称怒焉。’孔子告之以《诗》曰：‘靡不有初，鲜克有终。’\n匹夫不怒，唯以亡其身，不畏强御，不侮矜寡，其言循性，其都以富，材任治戎，是仲由之行也。孔子和之以文，说之以《诗》曰：‘受小共大共，而为下国骏厖，荷天子之龙，不戁不悚，敷奏其勇。’\n强乎武哉！文不胜其质，恭老卹幼，不忘宾旅，好学博艺，省物而勤也，是冉求之行也。孔子因而语之曰：‘好学则智，卹孤则惠，恭则近礼，勤则有继，尧舜笃恭，以王天下。’其称之也，曰：‘宜为国老。’\n斋庄而能肃，志通而好礼，傧相两君之事，笃雅有节，是公西赤之行也。孔子曰：‘礼经三百，可勉能也；威仪三千，则难也。’公西赤问曰：‘何谓也？’孔子曰：‘貌以傧礼，礼以傧辞，是谓难焉；众人闻之，以为成也。’孔子语人曰：‘当宾客之事，则达矣。’谓门人曰：‘二三子之欲学宾客之礼者，其于赤也。’\n满而不盈，实而如虚，过之如不及，先王难之，博无不学，其貌恭，其德敦，其言于人也，无所不信，其骄大人也，常以浩浩，是以眉寿，是曾参之行也。孔子曰：‘孝、德之始也；悌、德之序也；信、德之厚也；忠、德之正也。参中夫四德者也。’\n以此称之，美功不伐，贵位不善，不侮不佚，不傲无告，是颛孙师之行也。孔子言之曰：‘其不伐，则犹可能也；其不弊百姓，则仁也。’《诗》云：‘恺悌君子，民之父母。’\n夫子以其仁为大，学之深，送迎必敬，上交下接若截焉，是卜商之行也。孔子说之以《诗》曰：‘式夷式已，无小人殆。’若商也，其可谓不险矣。\n贵之不喜，贱之不怒，苟利于民矣，廉于行己，其事上也，以佑其下，是澹台灭明之行也。孔子曰：‘独贵独富，君子耻之，夫也中之矣。’\n先成其虑，及事而用之，故动则不妄，是言偃之行也。孔子曰：‘欲能则学，欲知则问，欲善则详，欲给则豫，当是而行，偃也得之矣。’\n独居思仁，公言言义，其于《诗》也，则一日三复白圭之玷，是宫縚之行也。孔子信其能仁，以为异士。\n自见孔子，出入于户，未尝越履，往来过之，足不履影，启蛰不杀，方长不折，执亲之丧，未尝见齿，是高柴之行也。孔子曰：‘柴于亲丧，则难能也，启蛰不杀，则顺人道也；方长不折，则恕仁也。成汤恭而以恕，是以日跻。’\n子贡既与卫将军文子言，适鲁，见孔子曰：“卫将军文子问二三子之于赐，不壹而三焉；赐也辞不获命，以所见者对矣。未知中否，请以告。”孔子曰：“言之乎。”子贡以其辞状告孔子。子闻而笑曰：“赐！汝次为人矣。”子贡对曰：“赐也何敢知人，此以赐之所覩也。”孔子曰：“然。吾亦语汝耳之所未闻，目之所未见者，岂思之所不至，知之所未及哉！”子贡曰：“赐愿得闻之。”\n孔子曰：“不克不忌，不念旧怨，盖伯夷叔齐之行也。思天而敬之，服义而行信，孝于父母，恭于兄弟，从善而不教道，赵文子之行也。其事君也，不敢爱其死，然亦不敢忘其身，谋其身不遗其友，君陈则进而用之，不陈则行而退，盖随武子之行也。其为人之渊源也，多闻而难诞，内植足以没其世；国家有道，其言足以治；无道，其默足以生，盖铜鞮伯华之行也。外宽而内正，自极于隐括之中，直己而不直人，汲汲于仁，以善自终，盖蘧伯玉之行也。孝恭慈仁，允德图义，约货去怨，轻财不匮，盖柳下惠之行也。其言曰：‘君虽不量于其身，臣不可以不忠于其君；是故君择臣而任之，臣亦择君而事之。’有道顺命，无道衡命，盖晏平仲之行也。蹈忠而行信，终日言，不在尤之内，国无道，处贱不闷，贫而能乐，盖老来子之行也。易行以俟天命，居下不援其上，其亲观于四方也，不忘其亲，不尽其乐，以不能则学，不为己终身之忧，盖介子山之行也。”\n子贡曰：“敢问夫子之所知者，盖尽于此而已乎？”孔子曰：“何谓其然？亦略举耳目之所及而已。昔晋平公问祁奚曰：‘羊舌大夫、晋之良大夫也。其行如何？’祁奚辞以不知。公曰：‘吾闻子少长乎其所，今子掩之，何也？’祁奚对曰：‘其少也恭而顺，心有耻而不使其过宿；其为大夫也，悉善而谦其端；其为舆尉也，信而好直其功。至于其为容也，温良而好礼，博闻而时出其志。’公曰：‘曩者问子，子奚曰不知也？’祁奚曰：‘每位改变，未知所止，是以不敢得知也。此又羊舌大夫之行也。’”子贡跪曰：“请退而记之。”\n", "para_ids": [2007, 2008, 2009, 2010, 2011, 2012, 2013, 2014, 2015, 2016, 2017, 2018, 2019, 2020, 2021, 2022, 2023, 2024]}
{"uid": 263, "level": "h2", "h1": "《孔子家语》", "h2": "《贤君》第十三", "h3": "13．1", "text": "哀公问于孔子曰：“当今之君，孰为最贤？”孔子对曰：“丘未之见也，抑有卫灵公乎？”公曰：“吾闻其闺门之内无别，而子次之贤，何也？”孔子对曰：“臣语其朝廷行事，不论其私家之际也。”公曰：“其事何如？”孔子对曰：“灵公之弟，曰公子渠牟，其智足以治千乘之国，其信足以守之，灵公爱而任之。又有士曰林国者，见贤必进之，而退与分其禄，是以灵公无游放之士，灵公贤而尊之。又有士曰庆足者，卫国有大事，则必起而治之；国无事，则退而容贤，灵公悦而敬之。又有大夫史鰌，以道去卫，而灵公郊舍三日，琴瑟不御，必待史鰌之入而后敢入。臣以此取之，虽次之贤，不亦可乎？”\n子贡问于孔子曰：“今之人臣孰为贤？”子曰：“吾未识也。往者齐有鲍叔，郑有子皮，则贤者也。”子贡曰：“齐无管仲，郑无子产。”子曰：“赐！汝徒知其一，未知其二也。汝闻用力为贤乎？进贤为贤乎？”子贡曰：“进贤贤哉！”子曰：“然。吾闻鲍叔达管仲，子皮达子产，未闻二子之达贤己之才者也。”\n哀公问于孔子曰：“寡人闻忘之甚者，徙而忘其妻，有诸？”孔子对曰：“此犹未甚者也，甚者乃忘其身。”公曰：“可得而闻乎？”孔子对曰：“昔者夏桀贵为天子，富有四海，忘其圣祖之道，坏其典法，废其世祀，荒于淫乐，耽湎于酒；佞臣谄谀，窥导其心；忠士折口，逃罪不言。天下诛桀而有其国，此谓忘其身之甚矣。”\n颜渊将西游于宋，问于孔子曰：“何以为身？”子曰：“恭、敬、忠、信而已矣。恭则远于患，敬则人爱之，忠则和于众，信则人任之。勤斯四者，可以政国，岂特一身者哉！故夫不比于数而比于踈，不亦远乎？不修其中而修外者，不亦反乎？虑不先定，临事而谋，不亦晚乎？”\n孔子读《诗》，于《正月》六章，惕然如惧。曰：“彼不达之君子，岂不殆哉！从上依世则道废，违上离俗则身危，时不兴善，己独由之，则曰非妖即妄也。故贤也既不遇天，恐不终其命焉。桀杀龙逄，纣杀比干，皆是类也。《诗》曰：‘谓天盖高，不敢不局，谓地盖厚，不敢不蹐。’此言上下畏罪，无所自容也。”\n子路问于孔子曰：“贤君治国，所先者何？”孔子曰：“在于尊贤而贱不肖。”子路曰：“由闻晋中行氏尊贤而贱不肖矣，其亡何也？”孔子曰：“中行氏尊贤而不能用，贱不肖而不能去。贤者知其不用而怨之，不肖者知其必己贱而雠之。怨雠并存于国，邻敌构兵于郊，中行氏虽欲无亡，岂可得乎？”\n孔子闲处，喟然而叹曰：“向使铜鞮伯华无死，则天下其有定矣！”子路曰：“由愿闻其人也。”子曰：“其幼也，敏而好学；其壮也，有勇而不屈；其老也，有道能下人。有此三者，以定天下也，何难乎哉？”子路曰：“幼而好学，壮而有勇，则可也；若夫有道下人，又谁下哉？”子曰：“由！不知。吾闻以众攻寡，无不克也；以贵下贱，无不得也。昔者周公居冢宰之尊，制天下之政，而犹下白屋之士，日见百七十人，斯岂以无道也，欲得士之用也，恶有有道而无下天下君子哉？”\n齐景公来适鲁，舍于公馆，使晏婴迎孔子。孔子至，景公问政焉。孔子答曰：“政在节财。”公悦。又问曰：“秦穆公国小处僻而霸，何也？”孔子对曰：“其国虽小，而其志大；处虽僻，而其政中。其举也果，其谋也和，法无私而令不愉，首拔五羖，爵之大夫，与语三日而授之以政。此取之，虽王可也，其霸少矣。”景公曰：“善哉！”\n哀公问政于孔子，孔子对曰：“政之急者，莫大乎使民富且寿也。”公曰：“为之奈何？”孔子曰：“省力役，薄赋歛，则民富矣；敦礼教，远罪疾，则民寿矣。”公曰：“寡人欲行夫子之言，恐吾国贫矣。”孔子曰：“《诗》云：‘恺悌君子，民之父母。’未有子富而父母贫者也。”\n卫灵公问于孔子曰：“有语寡人曰：有国家者，计之于庙堂之上，则政治矣。何如？”孔子曰：“其可也。爱人者，则人爱之；恶人者，则人恶之；知得之己者，则知得之人。所谓不出环堵之室而知天下者，知反己之谓也。”\n孔子见宋君，君问孔子曰：“吾欲使长有国而列都得之，吾欲使民无惑，吾欲使士竭力，吾欲使日月当时，吾欲使圣人自来，吾欲使官府治理。为之奈何？”孔子对曰：“千乘之君，问丘者多矣，而未有若主君之问问之悉也，然主君所欲者尽可得也。丘闻之，邻国相亲，则长有国；君惠臣忠，则列都得之；不杀无辜，无释罪人，则民不惑；士益之禄，则皆竭力；尊天敬鬼，则日月当时；崇道贵德，则圣人自来；任能黜否，则官府治理。”宋君曰：“善哉！岂不然乎？寡人不佞，不足以致之也。”孔子曰：“此事非难，唯欲行之云耳。”\n", "para_ids": [2025, 2026, 2027, 2028, 2029, 2030, 2031, 2032, 2033, 2034, 2035]}
{"uid": 264, "level": "h2", "h1": "《孔子家语》", "h2": "《辩政》第十四", "h3": "14．1", "text": "子贡问于孔子曰：“昔者齐君问政于夫子，夫子曰：‘政在节财。’鲁君问政于夫子，夫子曰：‘政在谕臣。’叶公问政于夫子，夫子曰：‘政在悦近而来远。’三者之问一也，而夫子应之不同，然政在异端乎？”孔子曰：“各因其事也。齐君为国，奢乎台榭，淫于苑囿，五官伎乐不解于时，一旦而赐人以千乘之家者三，故曰：政在节财。鲁君有臣三人，内比周以愚其君，外距诸侯之宾以蔽其明，故曰：政在谕臣。夫荆之地广而都狭，民有离心，莫安其居，故曰：政在悦近而来远。此三者所以为政殊矣。《诗》云：‘丧乱蔑资，曾不惠我师。’此伤奢侈不节以为乱者也。又曰：‘匪其止共，惟王之卭。’此伤奸臣蔽主以为乱者也。又曰：‘乱离瘼矣，奚其适归。’此伤离散以为乱者也。察此三者，政之所欲，岂同乎哉？”\n孔子曰：“忠臣之谏君，有五义焉。一曰谲谏，二曰戆谏，三曰降谏，四曰直谏，五曰风谏。唯度主而行之，吾其从讽谏乎。”\n楚王将游荆台，司马子祺谏，王怒之。令尹子西贺于殿下，谏曰：“今荆台之观，不可失也。”王喜，拊子西之背曰：“与子共乐之矣。”子西步马十里，引辔而止曰：“臣愿言有道，王肯听之乎？”王曰：“子其言之。”子西曰：“臣闻为人臣而忠其君者，爵禄不足以赏也；谀其君者，刑罚不足以诛也。夫子祺者忠臣也，而臣者谀臣也，愿主赏忠而诛谀焉。”王曰：“今我听司马之谏，是独能禁我耳，若后世游之可也？”子西曰：“欲禁后世易耳。大王万岁之后，起山陵于荆台之上，则子孙必不忍游于父祖之墓以为欢乐也。”王曰：“善。”乃还。孔子闻之，曰：“至哉！子西之谏也，入之于千里之上，抑之于百世之后者也。”\n子贡问于孔子曰：“夫子之于子产、晏子，可为至矣。敢问二大夫之所为目，夫子之所以与之者。”孔子曰：“夫子产于民为惠主，于学为博物。晏子于君为忠臣，于行为恭敏。故吾皆以兄事之，而加爱敬。”\n齐有一足之鸟，飞习于公朝，下止于殿前，舒翅而跳。齐侯大怪之，使使聘鲁问孔子。孔子曰：“此鸟名曰商羊，水祥也。昔童儿有屈其一脚，振讯两眉而跳且谣曰：‘天将大雨，商羊鼓儛。’今齐有之，其应至矣。急告民趋治沟渠，修隄防，将有大水为灾。”顷之，大霖雨，水溢泛诸国，伤害民人，唯齐有备不败。景公曰：“圣人之言，信而有征矣！”\n孔子谓宓子贱曰：“子治单父，众悦，子何施而得之也？”子语丘所以为之者。对曰：“不齐之治也，父恤其，子其子，恤诸孤而哀丧纪。”孔子曰：“善，小节也，小民附矣，犹未足也。”曰：“不齐所父事者三人，所兄事者五人，所友事者十一人。”孔子曰：“父事三人，可谓教孝矣；兄事五人，可以教悌矣；友事十一人，可以举善矣。中节也，中人附矣；犹未足也。”曰：“此地民有贤于不齐者五人，不齐事之而禀度焉，皆教不齐之道。”孔子叹曰：“其大者乃于此乎有矣！昔尧、舜听天下，务求贤以自辅。夫贤者、百福之宗也，神明之主也，惜乎不齐之所以治者小也。”\n子贡为信阳宰，将行，辞于孔子。孔子曰：“勤之慎之，奉天子之时，无夺无伐，无暴无盗。”子贡曰：“赐也，少而事君子，岂以盗为累哉？”孔子曰：“汝未之详也。夫以贤代贤，是谓之夺；以不肖代贤，是谓之伐；缓令急诛，是谓之暴；取善自与，是谓之盗。盗非窃财之谓也。吾闻之，知为吏者，奉法以利民；不知为吏者，枉法以侵民，此怨之所由生也。治官莫若平，临财莫如廉。廉、平之守，不可改也。匿人之善，斯谓蔽贤；扬人之恶，斯为小人。内不相训，而外相谤，非亲睦也。言人之善，若己有之；言人之恶，若己受之；故君子无所不慎焉。”\n子路治蒲三年。孔子过之，入其境，曰：“善哉由也！恭敬以信矣。”入其邑，曰：“善哉由也！忠信而宽矣。”至庭曰：“善哉由也！明察以断矣。”子贡执辔而问曰：“夫子未见由之政，而三称其善，其善可得闻乎？”孔子曰：“吾见其政矣。入其境，田畴尽易，草莱甚辟，沟洫深治，此其恭敬以信，故其民尽力也。入其邑，墙屋完固，树木甚茂，此其忠信以宽，故其民不偷也。至其庭，庭甚清闲，诸下用命，此其言明察以断，故其政不扰也。以此观之，虽三称其善，庸尽其美矣。”\n", "para_ids": [2036, 2037, 2038, 2039, 2040, 2041, 2042, 2043]}
{"uid": 265, "level": "h2", "h1": "《孔子家语》", "h2": "《六本》第十五", "h3": "15．1", "text": "孔子曰：“行己有六本焉，然后为君子也。立身有义矣，而孝为本；丧纪有礼矣，而哀为本；战阵有列矣，而勇为本；治政有理矣，而农为本；居国有道矣，而嗣为本；生财有时矣，而力为本。置本不固，无务农桑；亲戚不悦，无务外交；事不终始，无务多业；记闻而言，无务多说；比近不安，无务求远。是故反本修迹，君子之道也。”\n孔子曰：“药酒苦于口而利于病，忠言逆于耳而利于行。汤、武以谔谔而昌，桀、纣以唯唯而亡。君无争臣，父无争子，兄无争弟，士无争友，无其过者，未之有也。故曰：君失之，臣得之；父失之，子得之；兄失之，弟得之；己失之，友得之。是以国无危亡之兆，家无悖乱之恶，父子兄弟无失，而交友无绝也。”\n孔子见齐景公，公悦焉，请置禀丘之邑以为养。孔子辞而不受，入谓弟子曰：“吾闻君子当功以受赏，今吾言于齐君，君未之有行，而赐吾邑，其不知丘亦甚矣。”于是遂行。\n孔子在齐，舍于外馆，景公造焉。宾主之辞既接，而左右白曰：“周使适至，言先王庙灾。”景公复问：“灾何王之庙也？”孔子曰：“此必厘王之庙也。”公曰：“何以知之？”孔子曰：“《诗》云：‘皇皇上天，其命不忒，天之以善，必报其德。’祸亦如之。夫厘王变文、武之制，而作玄黄华丽之饰，宫室崇峻，舆马奢侈，而弗可振也。故天殃所宜加其庙焉。以是占之为然。”公曰：“天何不殃其身，而加罚其庙也？”孔子曰：“盖以文、武故也。若殃其身，则文武之嗣无乃殄乎？故当殃其庙以彰其过。”俄顷，左右报曰：“所灾者厘王庙也。”景公惊起，再拜曰：“善哉！圣人之智，过人远矣！”\n子夏三年之丧毕，见于孔子。子曰：“与之琴。使之絃。”侃侃而乐，作而曰：“先王制礼，不敢不及也。”子曰：“君子也！”闵子三年之丧毕，见于孔子。子曰：“与之琴，使之絃。”切切而悲，作而曰：“先王制礼，弗敢过也。”子曰：“君子也！”子贡曰：“闵子哀未尽，夫子曰：君子也。子夏哀已尽，又曰：君子也。二者殊情，而俱曰君子，赐也惑，敢问之。”孔子曰：“闵子哀未忘，能断之以礼；子夏哀已尽，能引之及礼；虽均之君子，不亦可乎？”\n孔子曰：“无体之礼，敬也；无服之丧，哀也；无声之乐，欢也。不言而信，不动而威，不施而仁，志也。夫钟之音，怒而击之则武，忧而击之则悲。其志变者，声亦随之，故至诚感之，通于金石，而况人乎？”\n孔子见罗雀者，所得皆黄口小雀。夫子问之曰：“大雀独不得，何也？”罗者对曰：“大雀善惊而难得，黄口贪食而易得。黄口从大雀者，则不得；大雀从黄口者，亦不得。”孔子顾谓弟子曰：“善惊以远害，利食而忘患，自其心矣，而独以所从为祸福。故君子慎其所从。以长者之虑，则有全身之阶；随小者之戆，而有危亡之败也。”\n孔子读《易》，至于《损》、《益》，喟然而叹。子夏避席问曰：“夫子何叹焉？”孔子曰：“夫自损者必有益之，自益者必有决之，吾是以叹也。”子夏曰：“然则学者不可以益乎？”子曰：“非道益之谓也，道弥益而身弥损。夫学者损其自多，以虚受人，故能成其满博也。天道成而必变，凡持满而能久者，未尝有也。故曰：自贤者，天下之善言不得闻于耳矣。昔尧治天下之位，犹允恭以持之，克让以接下，是以千岁而益盛，迄今而逾彰。夏桀、昆吾，自满而无极，亢意而不节，斩刈黎民，如草芥焉；天下讨之，如诛匹夫，是以千载而恶著，迄今而不灭。满也。如在舆遇三人则下之，遇二人则式之，调其盈虚，不令自满，所以能久也。”子夏曰：“商请志之。”而终身奉行焉。\n子路问于孔子曰：“请释古之道而行由之意，可乎？”子曰：“不可。昔东夷之子，慕诸夏之礼，有女而寡，为内私壻，终身不嫁。嫁则不嫁矣，亦非贞节之义也。苍梧娆娶妻而美，让与其兄。让则让矣，然非礼之让也。不慎其初，而悔其后，何嗟及矣。今汝欲舍古之道，行子之意，庸知子意不以是为非，以非为是乎？后虽欲悔，难哉！”\n曾子耘瓜，误斩其根。曾晳怒，建大杖以击其背，曾子仆地而不知人久之。有顷乃苏，欣然而起，进于曾晳曰：“向也参得罪于大人，大人用力教参，得无疾乎？”退而就房，援琴而歌，欲令曾晳而闻之，知其体康也。孔子闻之而怒，告门弟子曰：“参来，勿内也。”曾参自以为无罪，使人请于孔子。子曰：“汝不闻乎？昔瞽瞍有子曰舜，舜之事瞽瞍，欲使之，未尝不在于侧；索而杀之，未尝可得。小棰则待过，大杖则逃走，故瞽瞍不犯不父之罪，而舜不失烝烝之孝。今参事父，委身以待暴怒，殪而不避，既身死而陷父于不义，其不孝孰大焉！汝非天子之民也，杀天子之民，其罪奚若？”曾参闻之，曰：“参罪大矣！”遂造孔子而谢过。\n荆公子行年十五而摄荆相事，孔子闻之，使人往观其为政焉。使者反，曰：“视其朝，清净而少事；其堂上有五老焉，其廊下有二十壮士焉。”孔子曰：“合两二十五之智，以治天下，其固免矣，况荆乎？”\n子夏问于孔子曰：“颜回之为人也奚若？”子曰：“回之信贤于丘也。”曰：“子贡之为人也奚若？”子曰：“赐之敏贤于丘也。”曰：“子路之为人也奚若？”子曰：“由之勇贤于丘也。”曰：“子张之为人也奚若？”子曰：“师之庄贤于丘也。”子夏避席而问曰：“然则四子者何为事先生？”子曰：“居！吾语汝。夫回能信而不能反，赐能敏而不能诎，由能勇而不能怯，师能庄而不能同。兼四子者之有以易吾，弗与也。此其所以事吾而弗贰也。”\n孔子游于泰山，见荣声期，行乎郕之野，鹿裘带索，鼓琴而歌。孔子问曰：“先生所以为乐者何也？”期对曰：“吾乐甚多，而至者三。天生万物，唯人为贵，吾既得为人矣，是一乐也；男女之别，男尊女卑，故人以男为贵，吾既得为男矣，是二乐也；人生有不见日月，不免襁褓者，吾既以行年九十五矣，是三乐也。夫贫者士之常也，死者人之终也。处常得终，当何忧哉！”孔子曰：“善哉！能自宽者也。”\n孔子曰：“回有君子之道四焉。强于行义，弱于受谏，怵于待禄，慎于治身。史鰌有君子之道三焉。不仕而敬上，不祀而敬鬼，直己而曲于人。”曾子侍，曰：“参昔者常闻夫子三言，而未之能行也。夫子见人之一善，而忘其百非，是夫子之易事也；见人之有善，若己有之，是夫子之不争也；闻善必躬行之，然后导之，是夫子之能劳也。学夫子之三言，而未能行，以自知终不及二子者也。”\n孔子曰：“吾死之后，则商也日益，赐也日损。”曾子曰：“何谓也？”子曰：“商也好与贤己者处，赐也好说不若己者。不知其子，视其父；不知其人，视其友；不知其君，视其所使；不知其地，视其草木。故曰：与善人居，如入芝兰之室，久而不闻其香，即与之化矣；与不善人居，如入鲍鱼之肆，久而不闻其臭，亦与之化矣。丹之所藏者赤，漆之所藏者黑。是以君子必慎其所与处者焉。”\n曾子从孔子于齐，齐景公以下卿之礼聘曾子，曾子固辞。将行，晏子送之，曰：“吾闻之，君子遗人以财，不若善言。今夫兰本三年，湛之以鹿醢，既成噉之，则易之匹马，非兰之本性也，所以湛者美矣。愿子详其所湛者。夫君子居必择处，游必择方，仕必择君。择君所以求仕，择方所以修道。迁风移俗，嗜欲移性，可不慎乎？”孔子闻之，曰：“晏子之言，君子哉！依贤者，固不困；依富者，固不穷。马蚿斩足而复行，何也？以其辅之者众。”\n孔子曰：“以富贵而下人，何人不◇？以富贵而爱人，何人不亲？发言不逆，可谓知言矣；言而众响之，可谓知时矣。是故以富而能富人者，欲贫不可得也；以贵而能贵人者，欲贱不可得也；以达而能达人者，欲穷不可得也。”\n孔子曰：“中人之情也，有馀则侈，不足则俭，无禁则淫，无度则逸，从欲则败。是故鞭扑之子，不从父之教；刑戮之民，不从君之令。此言疾之难忍，急之难行也。故君子不急断，不急制。使饮食有量，衣食有节，宫室有度，畜积有数，车器有限，所以防乱之原也。”夫度量不可不明，是中人所由之令。\n孔子曰：“巧而好度必攻，勇而好问必胜，智而好谋必成。以愚者反之。是以非其人，告之弗听；非其地，树之弗生；得其人，如聚砂而雨之；非其人，如会聋而鼓之。夫处重擅宠，专事妬贤，愚者之情也。位高则危，任重则崩，可立而待。”\n孔子曰：“舟非水不行，水入舟则没；君非民不治，民犯上则倾。”是故君子不可不严也，小人不可不整一也。\n齐高庭问于孔子曰：“庭不旷山，不直地，衣穰而提贽，精气以问事君子之道，愿夫子告之。”孔子曰：“贞以干之，敬以辅之，施仁无倦。见君子则举之，见小人则退之，去汝恶心，而忠与之。效其行，修其礼，千里之外，亲如兄弟。行不效，礼不修，则对门不汝通矣。夫终日言，不遗己之忧；终日行，不遗己之患；唯智者能之。故自修者，必恐惧以除患，恭俭以避难者也。终身为善，一言则败之，可不慎乎。”\n", "para_ids": [2044, 2045, 2046, 2047, 2048, 2049, 2050, 2051, 2052, 2053, 2054, 2055, 2056, 2057, 2058, 2059, 2060, 2061, 2062, 2063, 2064]}
{"uid": 266, "level": "h2", "h1": "《孔子家语》", "h2": "《辩物》第十六", "h3": "16．1", "text": "季桓子穿井，获如土缶，其中有羊焉。使使问于孔子曰：“吾穿井于费，而于井中得一狗，何也？”孔子曰：“以丘之所闻者，羊也。丘闻之，木石之怪夔蝄蜽，水之怪龙罔象，土之怪羵羊也。”\n吴伐越，隳会稽，获巨骨一节，专车焉。吴子使使来聘于鲁，且问之孔子，命使者曰：“无以吾命也。”宾既将事，乃发币于大夫，及孔子，孔子爵之。既彻俎而燕，客执骨而问曰：“敢问骨何如为大？”孔子曰：“丘闻之，昔禹致群臣于会稽之山，防风氏后至，禹杀而戮之，其骨节专车焉。此为大矣。”客曰：“敢问谁守为神？”孔子曰：“山川之灵，足以纪纲天下者，其守为神；社稷之守为公侯，山川之祀者为诸侯，皆属于王者。”客曰：“防风何守？”孔子曰：“汪芒氏之君，守封嵎山者，为漆姓。在虞、夏、商为汪芒氏，于周为长翟氏，今曰大人。”有客曰：“人长之极几何？”孔子曰：“焦侥氏长三尺，短之至也；长者不过十，数之极也。”\n孔子在陈，陈惠公宾之于上馆。时有隼集于陈侯之庭而死，楛矢贯之，石砮，其长尺有咫。惠公使人持隼，如孔子馆而问焉。孔子曰：“隼之来也远矣，此肃慎氏之矢。昔武王克商，通道于九夷、百蛮，使各以其方贿来贡，而无忘职业。于是肃慎氏贡楛矢、石砮，其长尺有咫。先王欲昭其令德之致远物也，以示后人使永鉴焉，故铭其括曰：‘肃慎氏贡楛矢。’以分大姬，配胡公，而封诸陈。古者分同姓以珍玉，所以展亲亲也；分异姓以远方之职贡，所以无忘服也。故分陈以肃慎氏贡焉。君若使有司求诸故府，其可得也。”公使人求，得之金牍，如之。\n郯子朝鲁，鲁人问曰：“少皓氏以鸟名官，何也？”对曰：“吾祖也，我知之。昔黄帝以云纪官，故为云师而云名，炎帝以火，共工以水，大昊以龙，其义一也。我高祖少皓摰之立也，凤鸟适至，是以纪之于鸟，故为鸟师而鸟名。自颛顼氏以来，不能纪远，乃纪于近，为民师而命以民事，则不能故也。”孔子闻之，遂见郯子而学焉。既而告人曰：“吾闻之，天子失官，学在四夷，犹信。”\n邾隐公朝于鲁，子贡观焉。邾子执玉高，其容仰；定公受玉卑，其容俯。子贡曰：“以礼观之，二君者、将有死亡焉？夫礼、生死存亡之体也。将左右周旋，进退俯仰，于是乎取之；朝祀丧戎，于是乎观之。今正月相朝，而皆不度，心以亡矣。嘉事不体，何以能久？高仰、骄也；卑俯、替也。骄近乱，替近疾；君为主，其先亡乎？”夏五月，公薨。又邾子出犇。孔子曰：“赐不幸而言中，是赐多言。”\n孔子在陈，陈侯就之，燕焉。子游见行路之人云：“鲁司铎灾，及宗庙。”以告孔子。子曰：“所及者其桓、僖之庙。”陈侯曰：“何以知之？”子曰：“礼，祖有功而宗有德，故不毁其庙焉。今桓、僖之亲尽矣，又功德不足以存其庙，而鲁不毁，是以天灾加之。”三日，鲁使至。问焉，则桓、僖也。陈侯谓子贡曰：“吾乃今知圣人之可贵。”对曰：“君之知之，可矣，未若专其道而行其化之善也。”\n阳虎既犇齐，自齐犇晋，适赵氏。孔子闻之，谓子路曰：“赵氏其世有乱乎！”子路曰：“权不在焉，岂能为乱？”孔子曰：“非汝所知。夫阳虎亲富而不亲仁，有宠于季孙，又将杀之，不克而犇，求容于齐；齐人囚之，乃亡归晋。是齐、鲁二国已去其疾。赵简子好利而多信，必溺其说而从其谋，祸败所终，非一世可知也。”\n季康子问于孔子曰：“今周十二月，夏之十月，而犹有螽，何也？”孔子对曰：“丘闻之，火伏而后蛰者毕，今火犹西流，司历过也。”季康子曰：“所失者几月也？”孔子曰：“于夏十月，火既没矣，今火见，再失闰也。”\n吴王夫差将与哀公见晋侯。子服景伯对使者曰：“王合诸侯，则伯率侯牧以见于王；伯合诸侯，则侯率子男以见于伯，今诸侯会，而君与寡君见晋君，则晋成为伯矣。且执事以伯召诸侯，而以侯终之，何利之有焉？”吴人乃止。既而悔之，遂囚景伯。伯谓太宰嚭曰：“鲁将以十月上辛，有事于上帝先王，季辛而毕，何也世有职焉，自襄已来，未之改也。若其不会，祝宗将曰：‘吴实然。’”嚭言于夫差。归之，子贡闻之，见于孔子曰：“子服氏之子拙于说矣，以实获囚，以诈得免。”孔子曰：“吴子为夷德，可欺而不可以实。是听者之蔽，非说者之拙。”\n叔孙氏之车士，曰子鉏商，采薪于大野，获麟焉；折其前左足，载以归。叔孙以为不祥，弃之于郭外，使人告孔子曰：“有麇而角者何也？”孔子往观之，曰：“麟也。胡为来哉？胡为来哉？”反袂拭面，涕泣沾衿。叔孙闻之，然后取之。子贡问曰：“夫子何泣尔？”孔子曰：“麟之至，为明王也。出非其时而见害，吾是以伤焉。”\n", "para_ids": [2065, 2066, 2067, 2068, 2069, 2070, 2071, 2072, 2073, 2074]}
{"uid": 267, "level": "h2", "h1": "《孔子家语》", "h2": "《哀公问政》第十七", "h3": "17．1", "text": "哀公问政于孔子，孔子对曰：“文武之政，布在方策。其人存，则其政举；其人亡，则其政息。天道敏生，人道敏政，地道敏树。夫政也者，犹蒲卢也，待化以成。故为政在于得人。取人以身，修道以仁。仁者、人也，亲亲为大；义者、宜也，尊贤为大。亲亲之教，尊贤之等，礼所以生也。礼者、政之本也。是以君子不可以不修身；思修身，不可以不事亲；思事亲，不可以不知人；思知人，不可以不知天。天下之达道有五，其所以行之者三。曰：君臣也，父子也，夫妇也，昆弟也，朋友也。五者、天下之达道。智、仁、勇、三者，天下之达德也。所以行之者一也。或生而知之，或学而知之，或困而知之，及其知之一也。或安而行之，或利而行之，或勉强而行之，及其成功一也。”\n公曰：“子之言，美矣至矣！寡人实固，不足以成之也。”孔子曰：“好学近乎智，力行近乎仁，知耻近乎勇。知斯三者，则知所以修身；知所以修身，则知所以治人；知所以治人，则能成天下国家者矣。”\n公曰：“政其尽此而已乎？”孔子曰：“凡为天下国家有九经，曰：修身也，尊贤也，亲亲也，敬大臣也，体群臣也，重庶民也，来百工也，柔远人也，怀诸侯也。夫修身则道立，尊贤则不惑，亲亲则诸父兄弟不怨，敬大臣则不眩，体群臣则士之报礼重，重庶民则百姓劝，来百工则财用足，柔远人则四方归之，怀诸侯则天下畏之。”\n公曰：“为之奈何？”孔子曰：“斋絜盛服，非礼不动，所以修身也；去谗远色，贱利而贵德，所以尊贤也；爵其能，重其禄，同其好恶，所以笃亲亲也；官盛任使，所以敬大臣也；忠信重禄，所以劝士也；时使薄歛，所以子百姓也；日省月考，饩廪称事，所以来百工也；送往迎来，嘉善而矜不能，所以绥远人也；继绝世，举废邦，治乱持危，朝聘以时，厚往而薄来，所以怀诸侯也。治天下国家有九经，其所以行之者一也。凡事豫则立，不豫则废，言前定则不跲，事前定则不困，行前定则不疾，道前定则不穷。在下位不获于上，民弗可得而治矣；获于上有道，不信于友，不获于上矣；信于友有道，不顺于亲，不信于友矣；顺于亲有道，反诸身不诚，不顺于亲矣；诚身有道，不明于善，不诚于身矣。诚者、天之道也；诚之者、人之道也。夫诚、弗勉而中，不思而得，从容中道，圣人之所以定体也。诚之者，择善而固执之者也。”\n公曰：“子之教寡人备矣，敢问行之所始。”孔子曰：“立爱自亲始，教民睦也；立敬自长始，教民顺也；教之慈睦，而民贵有亲；教以敬，而民贵用命。民既孝于亲，又顺以听命，措诸天下，无所不可。”公曰：“寡人既得闻此言也，惧不能果行而获罪咎。”\n宰我问于孔子曰：“吾闻鬼神之名，而不知所谓，敢问焉。”孔子曰：“人生有气有魄。气者，神之盛也。众生必死，死必归土，此之谓鬼；魂气归天，此谓神。合鬼与神而享之，教之至也。骨肉弊于下，化为野土，其气扬于上，此神之著也。圣人因物之精，制为之极，明命鬼神，以为民之则，而犹以是为未足也。故筑为宫室，设为宗、祧，春、秋祭祀，以别亲踈，教民反古复始，不敢忘其所由生也。众之服自此，故听且速焉。教以二端，二端既立，报以二礼：建设朝事，燔燎羶、芗，所以报气也；荐黍稷，修肺、肝，加以郁鬯，所以报魄也。此教民修本反始崇爱，上下用情，礼之至也。君子反古复始，不忘其所由生。是以致其敬，发其情，竭力从事，不敢不自尽也，此之谓大教。昔者，文王之祭也，事死如事生，思死而不欲生，忌日则必哀，称讳则如见亲，祀之忠也，思之深，如见亲之所爱。祭欲见亲之颜色者，其唯文王与！《诗》云：‘明发不寐，有怀二人。’则文王之谓与。祭之明日，明发不寐，有怀二人，敬而致之，又从而思之。祭之日，乐与哀半，飨之必乐，已至必哀，孝子之情也。文王为能得之矣。”\n", "para_ids": [2075, 2076, 2077, 2078, 2079, 2080]}
{"uid": 268, "level": "h2", "h1": "《孔子家语》", "h2": "《颜回》第十八", "h3": "18．1", "text": "鲁定公问于颜回曰：“子亦闻东野毕之善御乎？”对曰：“善则善矣。虽然，其马将必佚。”定公色不悦，谓左右曰：“君子固有诬人也。”颜回退。后三日，牧来诉之曰：“东野毕之马佚，两骖曳两服入于厩。”公闻之，越席而起，促驾召颜回。回至，公曰：“前日寡人问吾子以东野毕之御，而子曰：‘善则善矣，其马将佚。’不识吾子奚以知之？”颜回对曰：“以政知之。昔者，帝舜巧于使民，造父巧于使马。舜不穷其民力，造父不穷其马力；是以舜无佚民，造父无佚马。今东野毕之御也，升马执辔，衘体正矣；步骤驰骋，朝礼毕矣；历险致远，马力尽矣；然而犹乃求马不已。臣以此知之。”公曰：“善。诚若吾子之言也。吾子之言，其义大矣。愿少进乎。”颜回对曰：“臣闻之，鸟穷则啄，兽穷则玃，人穷则诈，马穷则佚。自古及今，未有穷其下而能无危者也。”公悦。遂以告孔子，孔子对曰：“夫其所以为颜回者，此之类也。岂足多哉？”\n孔子在卫，昧旦晨兴，颜回侍侧，闻哭者之声甚哀。子曰：“回！汝知此何所哭乎？”对曰：“回以此哭声非但为死者而已，又有生离别者也。”子曰：“何以知之？”对曰：“回闻桓山之鸟，生四子焉。羽翼既成，将分于四海，其母悲鸣而送之。哀声有似于此，谓其往而不返也。回窃以音类知之。”孔子使人问哭者，果曰：“父死家贫，卖子以葬，与之长决。”子曰：“回也，善于识音矣！”\n颜回问于孔子曰：“成人之行若何？”子曰：“达于情性之理，通于物类之变，知幽明之故，覩游气之原，若此可谓成人矣。既能成人，而又加之以仁义礼乐，成人之行也，若乃穷神知礼，德之盛也。”\n颜回问于孔子曰：“臧文仲、武仲孰贤？”孔子曰：“武仲贤哉！”颜回曰：“武仲世称圣人，而身不免于罪，是智不足称也；好言兵讨，而挫锐于邾，是智不足名也。夫文仲、其身虽殁，而言不朽，恶有未贤？”孔子曰：“身殁言立，所以为文仲也。然犹有不仁者三，不智者三，是则不及武仲也。”回曰：“可得闻乎？”孔子曰：“下展禽，置六关，妾织蒲，三不仁。设虚器，纵逆祀，祠海鸟，三不智。武仲在齐，齐将有祸，不受其田，以避其难，是智之难也。夫臧武仲之智，而不容于鲁，抑有由焉，作而不顺，施而不恕也夫。《夏书》曰：‘念玆在玆，顺事恕施。’”\n颜回问君子。孔子曰：“爱近仁，度近智，为己不重，为人不轻，君子也夫！”回曰：“敢问其次。”子曰：“弗学而行，弗思而得。小子勉之！”\n仲孙何忌问于颜回曰：“仁者一言而必有益于仁智，可得闻乎？”回曰：“一言而有益于智，莫如预；一言而有益于仁，莫如恕。夫知其所不可由，斯知所由矣。”\n颜回问小人。孔子曰：“毁人之善以为辩，狡讦怀诈以为智，幸人之有过，耻学而羞不能，小人也。”\n颜回问子路曰：“力猛于德，而得其死者，鲜矣。盍慎诸焉？”孔子谓颜回曰：“人莫不知此道之美，而莫之御也，莫之为也何居？为闻者盍曰思也夫。”\n颜回问于孔子曰：“小人之言，有同乎君子者，不可不察也。”孔子曰：“君子以行言，小人以舌言。故君子于为义之上，相疾也，退而相爱；小人于为乱之上，相爱也，退而相恶。”\n颜回问朋友之际如何。孔子曰：“君子之于朋友也，心必有非焉而弗能谓吾不知其仁人也。不忘久德，不思久怨，仁矣夫。”\n叔孙武叔见未仕于颜回。回曰：“宾之。”武叔多称人之过而己评论之。颜回曰：“固子之来辱也，宜有得于回焉？吾闻诸孔子曰：‘言人之恶，非所以美己；言人之枉，非所以正己。故君子攻其恶，无攻人之恶。’”\n颜回谓子贡曰：“吾闻诸夫子，身不用礼，而望礼于人；身不用德，而望德于人，乱也。夫子之言，不可不思也。”\n", "para_ids": [2081, 2082, 2083, 2084, 2085, 2086, 2087, 2088, 2089, 2090, 2091, 2092]}
{"uid": 269, "level": "h2", "h1": "《孔子家语》", "h2": "《子路初见》第十九", "h3": "19．1", "text": "子路见孔子，子曰：“汝何好乐？”对曰：“好长剑。”孔子曰：“吾非此之问也。徒谓以子之所能，而加之以学问，岂可及乎？”子路曰：“学岂益也哉？”孔子曰：“夫人君而无谏臣则失正，士而无教友则失听。御狂马不释策，操弓不反檠。木受绳则直，人受谏则圣，受学重问，孰不顺哉？毁仁恶士，必近于刑。君子不可不学。”子路曰：“南山有竹，不揉自直，斩而用之，达于犀革。以此言之，何学之有？”孔子曰：“括而羽之，镞而砺之，其入之不亦深乎？”子路再拜曰：“敬而受教。”\n子路将行，辞于孔子。子曰：“赠汝以车乎？赠汝以言乎？”子路曰：“请以言。”孔子曰：“不强不达，不劳无功，不忠无亲，不信无复，不恭失礼。慎此五者而已。”子路曰：“由请终身奉之。敢问亲交取亲若何？言寡可行若何？长为善士而无犯若何？”孔子曰：“汝所问苞在五者中矣。亲交取亲，其忠也；言寡可行，其信乎；长为善士而无犯于礼也。”\n孔子为鲁司寇，见季康子，康子不悦，孔子又见之。宰予进曰：“昔予也常闻诸夫子曰：‘王公不我聘，则弗动。’今夫子之于司寇也，日少而屈节数矣。不可以已乎？”孔子曰：“然。鲁国以众相陵，以兵相㬥之日久矣。而有司不治，则将乱也。其聘我者，孰大于是哉！”鲁人闻之，曰：“圣人将治，何不先自远刑罚。”自此之后，国无争者。孔子谓宰予曰：“违山十里，蟪蛄之声，犹在于耳，故政事莫如应之。”\n孔子兄子有孔蔑者，与宓子贱皆仕。孔子往过孔蔑而问之曰：“自汝之仕，何得何亡？”对曰：“未有所得，而所亡者三。王事若龙，学焉得习，是学不得明也；俸禄少，饘粥不及亲戚，是骨肉益踈也；公事多急，不得弔死问疾，是朋友之道阙也。其所亡者三，即谓此也。”孔子不悦，往过子贱，问如孔蔑。对曰：“自来仕者，无所亡其有所得者三。始诵之，今得而行之，是学益明也；俸禄所供，被及亲戚，是骨肉益亲也；虽有公事，而兼以弔死问疾，是朋友益笃也。”孔子喟然谓子贱曰：“君子哉若人！鲁无君子者，则子贱焉取此。”\n孔子侍坐于哀公。赐之桃与黍焉，哀公曰：“请。”孔子先食黍而后食桃。左右皆掩口而笑。公曰：“黍者所以雪桃，非为食之也。”孔子对曰：“丘知之矣。然夫黍者、五谷之长也，郊礼宗庙以为上盛。菓属有六，而桃为下，祭祀不用，不登郊庙。丘闻之，君子以贱雪贵，不闻以贵雪贱。今以五谷之长，雪菓之下者，是从上雪下，臣以为妨于教，害于义，故不敢。”公曰：“善哉！”\n子贡曰：“陈灵公宣婬于朝，泄冶正谏而杀之，是与比干谏而死同，可谓仁乎？”子曰：“比干于纣，亲则诸父，官则少师，忠报之心，在于宗庙而已。固必以死争之，冀身死之后，纣将悔寤，其本志情在于仁者也。泄冶之于灵公，位在大夫，无骨肉之亲，怀宠不去，仕于乱朝，以区区之一身，欲正一国之婬昏，死而无益，可谓狷矣。《诗》曰：‘民之多僻，无自立辟。’其泄冶之谓乎？”\n孔子相鲁。齐人患其将霸，欲败其政。乃选好女子八十人，衣以文饰而舞容玑，及文马四十驷，以遗鲁君。陈女乐、列文马于鲁城南高门外，季桓子微服往观之，再三，将受焉。告鲁君为周道游观，观之终日，怠于政事。子路言于孔子曰：“夫子可以行矣。”孔子曰：“鲁今且郊，若致膰于大夫，则是未废其常，吾犹可以止也。”桓子既受女乐，君臣婬荒，三日不听国政，郊又不致膰俎。孔子遂行，宿于郭屯。师已送，曰：“夫子非罪也？”孔子曰：“吾歌可乎？”歌曰：“彼妇人之口，可以出走；彼妇人之谒，可以死败。优哉游哉，聊以卒岁。”\n澹台子羽有君子之容，而行不胜其貌；宰我有文雅之辞，而智不充其辩。孔子曰：“里语云：‘相马以舆，相士以居，弗可废矣。’以容取人乎，则失之子羽；以辞取人乎，则失之宰予。”\n孔子曰：“君子以其所不能畏人，小人以其所不能不信人。故君子长人之才，小人抑人而取胜焉。”\n", "para_ids": [2093, 2094, 2095, 2096, 2097, 2098, 2099, 2100, 2101]}
{"uid": 270, "level": "h2", "h1": "《孔子家语》", "h2": "《在厄》第二十", "h3": "20．1", "text": "楚昭王聘孔子，孔子往拜礼焉，路出于陈、蔡。陈、蔡大夫相与谋曰：“孔子圣贤，其所刺讥，皆中诸侯之病。若用于楚，则陈、蔡危矣。”遂使徒兵距孔子。孔子不得行，绝粮七日，外无所通，黎羹不充，从者皆病，孔子愈慷慨讲诵，絃歌不衰。乃召子路而问焉，曰：“《诗》云：‘匪兕匪虎，率彼旷野。’吾道非乎？奚为至于此？”子路愠，作色而对曰：“君子无所困。意者夫子未仁与？人之弗吾信也；意者夫子未智与？人之弗吾行也。且由也，昔者闻诸夫子：‘为善者，天报之以福；为不善者，天报之以祸。’今夫子积德怀义，行之久矣，奚居之穷也？”子曰：“由未之识也！吾语汝。汝以仁者为必信也，则伯夷、叔齐不饿死首阳；汝以智者为必用也，则王子比干不见剖心；汝以忠者为必报也，则关龙逄不见刑；汝以谏者为必听也，则伍子胥不见杀。夫遇不遇者，时也；贤不肖者，才也。君子博学深谋，而不遇时者，众矣。何独丘哉！且芝兰生于深林，不以无人而不芳；君子修道立德，不为穷困而败节，为之者人也，生死者命也。是以晋重耳之有霸心，生于曹、卫；越王句践之有霸心，生于会稽。故居下而无忧者，则思不远；处身而常逸者，则志不广。庸知其终始乎？”子路出。召子贡，告如子路。子贡曰：“夫子之道至大，故天下莫能容夫子，夫子盍少贬焉？”子曰：“赐！良农能稼，不必能穑；良工能巧，不能为顺；君子能修其道，纲而纪之，不必其能容。今不修其道，而求其容，赐，尔志不广矣！思不远矣！”子贡出。颜回入，问亦如之。颜回曰：“夫子之道至大，天下莫能容。虽然，夫子推而行之，世不我用，有国者之丑也。夫子何病焉！不容然后见君子。”孔子欣然叹曰：“有是哉，颜氏之子！吾亦使尔多财，吾为尔宰。”\n子路问于孔子曰：“君子亦有忧乎？”子曰：“无也。君子之修行也，其未得之，则乐其意；既得之，又乐其治。是以有终身之乐，无一日之忧。小人则不然，其未之得也，患弗得之；既得之，又恐失之。是以有终身之忧，无一日之乐也。”\n曾子弊衣而耕于鲁，鲁君闻之而致邑焉。曾子固辞不受。或曰：“非子之求，君自致之，奚固辞也？”曾子曰：“吾闻受人施者常畏人，与人者常骄人。纵君有赐，不我骄也。吾岂能勿畏乎？”终不受。孔子闻之，曰：“参之言足以全其节也。”\n孔子厄于陈、蔡，从者七日不食。子贡以所赍货，窃犯围而出，告籴于野人，得米一石焉。颜回、仲由炊之于坏屋之下，有埃墨堕饭中，颜回取而食之。子贡自井望见之，不悦，以为窃食也，入问孔子曰：“仁人廉士穷，改节乎？”孔子曰：“改节即何称于仁廉哉？”子贡曰：“若回也，其不改节乎？”子曰：“然。”子贡以所饭告孔子，子曰：“吾信回之为仁久矣。虽汝有云，弗以疑也，其或者必有故乎？汝止，吾将问之。”召颜回曰：“畴昔予梦见先人，岂或启祐我哉。子炊而进饭，吾将进焉。”对曰：“向有埃墨堕饭中，欲置之，则不洁；欲弃之，则可惜。回即食之，不可祭也。”孔子曰：“然乎！吾亦食之。”颜回出。孔子顾谓二三子曰：“吾之信回也，非待今日也。”二三子由此乃服之。\n", "para_ids": [2102, 2103, 2104, 2105]}
{"uid": 271, "level": "h2", "h1": "《孔子家语》", "h2": "《入官》第二十一", "h3": "21．1", "text": "子张问入官于孔子。孔子曰：“安身取誉为难。”子张曰：“为之如何？”\n孔子曰：“己有善勿专，教不能勿怠，已过勿发，失言勿椅，不善勿遂，行事勿留。君子入官，自此六者，则身安誉至而政从矣。且夫忿数者，官狱所由生也；拒谏者，虑之所以塞也；慢易者，礼之所以失也；怠惰者，时之所以后也；奢侈者，财之所以不足也；专独者，事之所以不成也。君子入官，除此六者，则身安誉至而政从矣。\n子张既闻孔子斯言，遂退而记之。\n", "para_ids": [2106, 2107, 2108]}
{"uid": 272, "level": "h2", "h1": "《孔子家语》", "h2": "《困誓》第二十二", "h3": "22．1", "text": "子贡问于孔子曰：“赐倦于学，困于道矣。愿息于事君，可乎？”孔子曰：“《诗》云：‘温恭朝夕，执事有恪。’事君之难也。焉可息哉？”曰：“然则赐愿息于事亲。”孔子曰：“《诗》云：‘孝子不匮，永锡尔类。’事亲之难也。焉可以息哉？”曰：“然则赐请愿息于妻子。”孔子曰：“《诗》云：‘刑于寡妻，至于兄弟，以御于家邦。’妻子之难也。焉可以息哉？”曰：“然则赐愿息于朋友。”孔子曰：“《诗》云：‘朋友攸摄，摄以威仪。’朋友之难也。焉可以息哉？”曰：“然则赐愿息于耕矣。”孔子曰：“《诗》云：‘昼尔于茅，宵尔索绹，亟其乘屋，其始播百谷。’耕之难也。焉可以息哉？”曰：“然则赐将无所息者也？”孔子曰：“有焉。自望其广，则睪如也；视其高，则填如也；察其从，则隔如也。此其所以息也矣。”子贡曰：“大哉乎死也！君子息焉！小人休焉！大哉乎死也！”\n孔子自卫将入晋，至河，闻赵简子杀窦犨鸣犊及舜华，乃临河而叹曰：“美哉水，洋洋乎！丘之不济此，命也夫！”子贡趋而进曰：“敢问何谓也？”孔子曰：“窦犨鸣犊、舜华，晋之贤大夫也。赵简子未得志之时，须此二人而后从政。及其已得志也，而杀之。丘闻之，刳胎杀夭，则麒麟不至其郊；竭泽而渔，则蛟龙不处其渊；覆巢破卵，则凤凰不翔其邑。何则？君子违伤其类者也。鸟兽之于不义，尚知避之，况于人乎！”遂还，息于邹，作《槃琴》以哀之。\n子路问于孔子曰：“有人于此，夙兴夜寐，耕芸树艺；手足胼胝，以养其亲。然而名不称孝，何也？”孔子曰：“意者身不敬与？辞不顺与？色不悦与？古之人有言曰：‘人与己与不汝欺。’今尽力养亲，而无三者之阙，何谓无孝之名乎？”孔子曰：“由！汝志之，吾语汝。虽有国士之力，而不能自举其身，非力之少也，势不可也。夫内行不修，身之罪也；行修而名不彰，友之罪也；行修而名自立。故君子入则笃行，出则交贤，何为无孝之名乎？”\n孔子遭厄于陈、蔡之间，绝粮七日，弟子馁病，孔子絃歌。子路入见曰：“夫子之歌，礼乎？”孔子弗应，曲终而曰：“由来！吾语汝。君子好乐，为无骄也；小人好乐，为无慑也。其谁知之，子不我知而从我者乎？”子路悦，援戚而舞，三终而出。明日，免于厄，子贡执辔，曰：“二三子从夫子而遭此难也，其弗忘矣！”孔子曰：“善恶何也？夫陈、蔡之间，丘之幸也。二三子从丘者，皆幸也。吾闻之，君不困不成王，烈士不困行不彰，庸知其非激愤厉志之始于是乎在。”\n孔子之宋，匡人简子以甲士围之。子路怒，奋戟将与战。孔子止之，曰：“恶有修仁义而不免俗者乎？夫《诗》、《书》之不讲，礼乐之不习，是丘之过也；若以述先王好古法而为咎者，则非丘之罪也。命夫！歌！予和汝。”子路弹琴而歌，孔子和之，曲三终，匡人解甲而罢。\n孔子曰：“不观高崖，何以知巅坠之患；不临深泉，何以知没溺之患；不观巨海，何以知风波之患。失之者其不在此乎？士慎此三者，则无累于身矣。”\n子贡问于孔子曰：“赐既为人下矣，而未知为人下之道，敢问之。”子曰：“为人下者，其犹土乎。汩之深则出泉；树其壤则百谷滋焉，草木植焉，禽兽育焉。生则出焉，死则入焉。多其功而不意，恢其志而无不容。为人下者以此也。”\n孔子适郑，与弟子相失，独立东郭门外，或人谓子贡曰：“东门外有一人焉，其长九尺有六寸，河目隆颡，其头似尧，其颈似皋繇，其肩似子产，然自腰以下，不及禹者三寸，累然如丧家之狗。”子贡以告。孔子欣然而叹曰：“形状末也，如丧家之狗，然乎哉！然乎哉！”\n孔子适卫，路出于蒲，会公叔氏以蒲叛卫，而止之。孔子弟子有公良孺者，为人贤长，有勇力，以私车五乘，从夫子行，喟然曰：“昔吾从夫子，遇难于匡，又伐树于宋。今又遇困于此，命也夫！与其见夫子仍遇于难，宁我斗而死。”挺剑而合众，将与之战。蒲人惧曰：“苟无适卫，吾则出子。”乃盟孔子，而出之东门。孔子遂适卫。子贡曰：“盟可负乎？”孔子曰：“要我以盟，非义也。”卫侯闻孔子之来，喜而于郊迎之。问伐蒲，对曰：“可哉！”公曰：“吾大夫以为蒲者，卫之所以待晋楚也，伐之无乃不可乎？”孔子曰：“其男子有死之志，吾之所伐者，不过四五人矣。”公曰：“善。”卒不果伐。他日，灵公又与夫子语，见飞鴈过，而仰视之，色不悦。孔子乃逝。\n卫蘧伯玉贤，而灵公不用；弥子瑕不肖，反任之。史鱼骤谏而不从。史鱼病将卒，命其子曰：“吾在卫朝，不能进蘧伯玉、退弥子瑕，是吾为臣不能正君也。生而不能正君，则死无以成礼。我死，汝置尸牖下，于我毕矣。”其子从之。灵公弔焉，怪而问焉。其子以其父言告公。公愕然失容，曰：“是寡人之过也。”于是命之殡于客位，进蘧伯玉而用之，退弥子瑕而远之。孔子闻之，曰：“古之列谏之者，死则已矣，未有若史鱼死而尸谏，忠感其君者也。可不谓直乎？”\n", "para_ids": [2109, 2110, 2111, 2112, 2113, 2114, 2115, 2116, 2117, 2118]}
{"uid": 273, "level": "h2", "h1": "《孔子家语》", "h2": "《五帝德》第二十三", "h3": "23．1", "text": "宰我问于孔子曰：“昔者吾闻诸荣伊曰：‘黄帝三百年。’请问：黄帝者，人也？抑非人也？何以能至三百年乎？”孔子曰：“禹、汤、文、武、周公，不可胜以观也。而上世黄帝之问，将谓先生难言之故乎？”宰我曰：“上世之传，隐微之说，卒采之辩，闇忽之意，非君子之道者，则予之问也固矣。”孔子曰：“可也。吾略闻其说，黄帝者，少典之子也，曰轩辕。生而神灵，弱而能言，幼齐叡庄，敦敏诚信。长聪明，治五气，设五量，抚万民，度四方，服牛乘马，扰驯猛兽，以与炎帝战于坂泉之野，三战而后克之。始垂衣裳，作为黼黻，治民，以顺天地之纪，知幽明之故，达死生存亡之说。播时百谷，尝味草木，仁厚及于鸟兽昆虫。考日月星辰，劳耳目，勤心力，用水火财物以生民。民赖其利，百年而死；民畏其神，百年而亡；民用其教，百年而移。故曰：黄帝三百年。”\n宰我曰：“请问帝颛顼。”孔子曰：“五帝用说，三王有度。汝欲一日徧闻远古之说，躁哉予也！”宰我曰：“昔予也闻诸夫子曰：‘小子毋或宿。’故敢问。”孔子曰：“颛顼，黄帝之孙，昌意之子也，曰高阳。渊而有谋，䟽通以知远，养财以任地，履时以象天，依鬼神而制义，治气性以教众，洁诚以祭祀，巡四海以宁民。北至幽陵，南暨交趾，西扺流沙，东极蟠木，动静之类，小大之物，日月所照，莫不底属。”\n宰我曰：“请问帝喾。”孔子曰：“玄枵之孙，乔极之子也，曰高辛。生而神异，自言其名。博施厚利，不于其身。聪以知远，明以察微。仁而威，惠而信，以顺天地之义。知民所急，修身而天下服，取地之财而节用之，抚教万民而诲利之，历日月之生朔而迎送之，明鬼神而敬事之。其色也和，其德也重，其动也时，其服也衷。春夏秋冬，育护天下，日月所照，风雨所至，莫不从化。”\n宰我曰：“请问帝尧。”孔子曰：“高辛氏之子，曰陶唐。其仁如天，其智如神，就之如日，望之如云。富而不骄，贵而能降。伯夷典礼，龙夔典乐，舜时而仕，趋视四时，务先民始之，流四凶而天下服。其言不忒，其德不回，四海之内，舟轝所及，莫不夷说。”\n宰我曰：“请问帝舜。”孔子曰：“乔牛之孙，瞽瞍之子也，曰有虞。舜孝友闻于四方，陶魰事亲，宽裕而温良，敦敏而知时，畏天而爱民，恤远而亲近。承受大命，依于二女。叡明智通，为天下帝。命二十二臣，率尧旧职，躬己而已。天平地成，巡狩四海，五载一始。三十年在位，嗣帝五十载。陟方岳，死于苍梧之野而葬焉。”\n宰我曰：“请问禹。”孔子曰：“高阳之孙，鲧之子也，曰夏后。敏给克齐，其德不爽，其仁可亲，其言可信。声为律，身为度。亹亹穆穆，为纪为纲。其功为百神主，其惠为民父母。左准绳，右规矩，履四时，据四海，任皋繇、伯益以赞其治，兴六师以征不序。四极之内，民莫敢不服。”孔子曰：“予！大者如天，小者如言，民悦至矣。予也非其人也。”宰我曰：“予也不足以戒也。敬承命矣。”\n他日，宰我以语子贡，子贡以复孔子。子曰：“吾欲以颜状取人也，则于灭明改之矣；吾欲以辞言取人也，则于宰我改之矣；吾欲以容貌取人也，则于子张改之矣。”宰我闻之惧，弗敢见焉。\n", "para_ids": [2119, 2120, 2121, 2122, 2123, 2124, 2125]}
{"uid": 274, "level": "h2", "h1": "《孔子家语》", "h2": "《五帝》第二十四", "h3": "24．1", "text": "季康子问于孔子曰：“旧闻五帝之名，而不知其实，请问何谓五帝？”孔子曰：“昔丘也闻诸老聃曰：‘天有五行，木、火、金、水、土，分时化育，以成万物，其神谓之五帝。’古之王者，易代而改号，取法五行，五行更王，终始相生，亦象其义。故其为明王者，而死配五行。是以太皞配木，炎帝配火，黄帝配土，少皞配金，颛顼配水。”\n康子曰：“太皞氏其始之木何如？”孔子曰：“五行用事，先起于木。木、东方。万物之初皆出焉。是故王者则之，而首以木德王天下。其次则以所生之行、转相承也。”\n康子曰：“如此之言，帝王改号，于五行之德，各所统。则其所以相变者，皆主何事？”孔子曰：“所尚则各从其所王之德次焉。夏后氏以金德王而尚黑，大事敛用昏，戎事乘骊，牲用玄。殷人以水德，尚白，大事敛用日中，戎事乘翰，牲用白。周人以木德王，尚赤，大事敛用日出，戎事乘騵，牲用骍。此三代之所以不同。”\n康子曰：“唐、虞二帝，其所尚者何色？”孔子曰：“尧以火德王，色尚黄。舜以土德王，色尚青。”\n康子曰：“陶唐、有虞、夏后、殷、周独不得配五帝，意者德不及上古耶？将有限乎？”孔子曰：“古之平治水土及播殖百谷者众矣，唯勾龙兼食于社，而弃为稷神，易代奉之，无敢益者，明不可与等。故自太皞以降，逮于颛顼，其应五行而王，数非徒五，而配五帝，是其德不可以多也。”\n", "para_ids": [2126, 2127, 2128, 2129, 2130]}
{"uid": 275, "level": "h2", "h1": "《孔子家语》", "h2": "《执辔》第二十五", "h3": "25．1", "text": "闵子骞为费宰，问政于孔子。子曰：“以德以法。夫德法者，御民之具，犹御马之有衘勒也。君者、人也；吏者、辔也；刑者、策也。夫人君之政，执其辔策而已。”子骞曰：“敢问古之为政。”孔子曰：“古者天子以内史为左右手，以德法为衘勒，以百官为辔，以刑罚为策，以万民为马，故御天下数百年而不失。善御马者，正衘勒，齐辔策，均马力，和马心。故口无声而马应，辔策不举而极千里。善御民者，壹其德法，正其百官，以均齐民力，和安民心。故令不再而民顺从，刑不用而天下治。是以天地德之，而兆民怀之。夫天地之所德，兆民之所怀，其政美，其民而称之。今人言五帝、三王者，其盛无偶，威察若存，其故何也？其法盛，其德厚，故思其德必称其人，朝夕祝之，升闻于天，上帝俱歆，用永厥世而丰其年。不能御民者，弃其德法，专用刑辟。譬犹御马，弃其衘勒而专用箠策，其不制也可必矣。夫无衘勒而用箠策，马必伤，车必败；无德法而用刑，民必流，国必亡。治国而无德法，则民无修；民无修，则迷惑失道。如此，上帝必以其为乱天道也。苟乱天道，则刑罚㬥，上下相谀，莫知念患，俱无道故也。今人言恶者，必比之于桀、纣，其故何也？其法不听，其德不厚。故民恶其残虐，莫不吁嗟，朝夕祝之，升闻于天，上帝不蠲，降之以祸罚，灾害并生，用殄厥世。故曰：德法者，御民之本。古之御天下者，以六官揔治焉。冢宰之官以成道，司徒之官以成德，宗伯之官以成仁，司马之官以成圣，司寇之官以成义，司空之官以成礼。六官在手以为辔，司会均仁以为纳。故曰：御四马者执六辔，御天下者正六官。是故善御马者，正身以揔辔，均马力，齐马心，廻旋曲折，唯其所之，故可以取长道，可赴急疾，此圣人所以御天地与人事之法则也。天子以内史为左右手，以六官为辔已，而天子与三公为执六官，均五教，齐五法，故亦唯其所引，无不如志。以之道，则国治；以之德，则国安；以之仁，则国和；以之圣，则国平；以之礼，则国定；以之义，则国义。此御政之术。过失，人情莫不有焉；过而改之，是谓不过。故属不理，分职不明，法政不一，百事失纪，曰乱。乱则饬冢宰。地而不殖，财物不蕃，万民饥寒，教训不行，风俗淫僻，人民流散，曰危。危则饬司徒。父子不亲，长幼失序，君臣上下，乖离异志，曰不和。不和则饬宗伯。贤能而失官爵，功劳而失赏禄，士卒疾怨，兵弱不用，曰不平。不平则饬司马。刑罚㬥乱，奸邪不胜，曰不义。不义则饬司寇。度量不审，举事失理，都鄙不修，财物失所，曰贫。贫则饬司空。故御者同是车马，或以取千里，或不及数百里；其所谓进退缓急异也。夫治者同是官法，或以致平，或以致乱者，亦其所以为进退缓急异也。古者，天子常以季冬考德正法，以观治乱。德盛者、治也。德薄者、乱也。故天子考德，则天下之治乱，可坐庙堂之上而知之。夫德盛则法修，德不盛则饬法与政，咸德而不衰。故曰：王者又以孟春论吏之德及功能。能德法者为有德，能行德法者为有行，能成德法者为有功，能治德法者为有智。故天子论吏而德法行，事治而功成。夫季冬正法，孟春论吏，治国之要。”\n子夏问于孔子曰：“商闻易之生人，及万物鸟兽昆虫，各有奇偶，气分不同，而凡人莫知其情，唯达道德者能原其本焉。天一，地二，人三，三三如九，九九八十一。一主日，日数十，故人十月而生。八九七十二，偶以从奇，奇主辰，辰主月，月主马，故马十二月而生。七九六十三，三主斗，斗主狗，故狗三月而生。六九五十四，四主时，时主豕，故豕四月而生。五九四十五，五主音，音主猨，故猨五月而生。四九三十六，六主律，律主鹿，故鹿六月而生。三九二十七，七主星，星主虎，故虎七月而生。二九一十八，八主风，风主虫，故虫八月而生。其馀各从其类也。鸟鱼生于阴，而属于阳，故皆卵生。鱼游于水，鸟游于云，故立冬则鷰雀入海化为蛤。蚕食而不饮，蝉饮而不食，蜉蝣不饮不食，万物之所以不同。介鳞夏食而冬蛰，龁吞者八窍而兽生，龃𪚅者九窍而胎生，四足者无羽翼，戴角者无上齿，无角无前齿者膏，有角无齿者脂，昼生者类父，夜生者似母，是以至阴主牝，至阳主牡。敢问其然乎？”孔子曰：“然。吾昔闻诸老聃亦如汝之言。”子夏曰：“商闻《山书》曰：地东西为纬，南北为经；山为积德，川为积刑；高者为生，下者为死；丘陵为牡，溪谷为牝；蜯蛤龟珠与日月而盛虚。是故坚土之人刚，弱土之人柔，墟土之人大，沙土之人细，息土之人美，耗土之人丑。食水者善游而耐寒，食土者无心而不息，食木者多力而不治，食草者善走而愚，食桑者有绪而蛾，食肉者勇毅而捍，食气者神明而寿，食谷者智惠而巧，不食者不死而神。故曰：羽虫三百有六十，而凤为之长；毛虫三百有六十，而鳞为之长；甲虫三百有六十，而龟为之长；鳞虫三百有六十，而龙为之长；倮虫三百有六十，而人为之长。此乾坤之美也，殊形异类之数。王者动必以道，静必顺理，以奉天地之性，而不害其所主，谓之仁圣焉。”子夏言终而出。子贡进曰：“商之论也何如？”孔子曰：“汝谓何也？”对曰：“微则微矣，然则非治世之待也。”孔子曰：“然，各其所能。”\n", "para_ids": [2131, 2132]}
{"uid": 276, "level": "h2", "h1": "《孔子家语》", "h2": "《本命解》第二十六", "h3": "26．1", "text": "鲁哀公问于孔子曰：“人之命与性何谓也？”孔子对曰：“分于道，谓之命；形于一，谓之性；化于阴阳，象形而发，谓之生；化穷数尽，谓之死。故命者，性之始也；死者，生之终也。有始则必有终矣。人始生而有不具者五焉，目无见，不能食，不能行，不能言，不能化。及生三月而微煦，然后有见；八月生齿，然后能食；三年顖合，然后能言；十有六而精通，然后能化。阴穷反阳，故阴以阳变；阳穷反阴，故阳以阴化。是以男子八月生齿，八岁而齓。女子七月生齿，七岁而齓，十有四而化。一阳一阴，奇偶相配，然后道合化成。性命之端，形于此也。”公曰：“男子十六精通，女子十四而化，是则可以生民矣。而礼、男必三十而有室，女必二十而有夫也。岂不晚哉？”孔子曰：“夫礼言其极不是过也。男子二十而冠，有为人父之端；女子十五许嫁，有适人之道。于此而往，则自婚矣。群生闭藏乎阴，而为化育之始。故圣人因时以合耦。男子穷天数也。霜降而妇功成，嫁娵者行焉。冰泮而农桑起，婚礼而杀于此。男子者，任天道而长万物者也。知可为，知不可为；知可言，知不可言；知可行，知不可行者也。是故审其伦而明其别，谓之知，所以效疋夫之听也。女子者，顺男子之教而长其理者也。是故无专制之义，而有三从之道；幼从父兄，既嫁从夫，死从子，言无再醮之端，教令不出于闺门，事在供酒食而已，无阃外之非义也，不越境而奔丧，事无擅为，行无独成，参知而后动，可验而后言，昼不游庭，夜行以火，所以效疋妇之德也。”孔子遂言曰：“女有五不取：逆家子者，乱家子者，世有刑人子者，有恶疾子者，丧父长子者。妇有七出、三不去；七出者：不顺父母出者，无子者，婬僻者，嫉妬者，恶疾者，多口舌者，窃盗者。三不去者：谓有所取无所归一也，与共更三年之丧二也，先贫贱后富贵者三也。凡此圣人所以顺男女之际，重婚姻之始也。”\n孔子曰：“礼之所以象五行也，其义、四时也，故丧礼有举焉。有恩有义，有节有权，其恩厚者其服重。故为父母斩衰三年，以恩制者也。门内之治恩掩义，门外之治义掩恩。资于事父以事君，而敬同。贵贵尊尊，义之大者也。故为君亦服衰三年，以义制者也。三日而浴，三月而沐，期而练，毁不灭性，不以死伤生，丧不过三年，苴衰不补，坟不修，除服之日鼓素琴，示民有终也。凡此以节制者也。资于事父以事母，而爱同。天无二日，国无二君，家无二尊，以治之也。故父在为母齐衰朞者，见无二尊也。百官备，百物具，不言而事行者，扶而起；言而后事行者，杖而起；身自执事行者，面垢而已；此以权制者也。亲始死，三日不怠，三月不懈，朞悲号，三年忧，哀之杀也。圣人因杀以制节也。”\n", "para_ids": [2133, 2134]}
{"uid": 277, "level": "h2", "h1": "《孔子家语》", "h2": "《论礼》第二十七", "h3": "27．1", "text": "孔子闲居，子张、子贡、言游侍。论及于礼，孔子曰：“居！汝三人者。吾语汝以礼周流无不遍也。”子贡越席而对曰：“敢问如何？”子曰：“敬而不中礼，谓之野；恭而不中礼，谓之给；勇而不中礼，谓之逆。”子曰：“给夺慈仁。”子贡曰：“敢问何以为中礼者？”子曰：“礼乎！夫礼所以制中也。”子贡退。言游进曰：“敢问礼也，领恶而全好者与？”子曰：“然。”子贡问：“何也？”子曰：“郊社之礼，所以仁鬼神也；禘尝之礼，所以仁昭穆也；馈奠之礼，所以仁死丧也；射飨之礼，所以仁乡党也；食飨之礼，所以仁宾客也。明乎郊社之义、禘尝之礼，治国其如指诸掌而已。是故以之居家有礼，故长幼辩；以之闺门有礼，故三族和；以之朝廷有礼，故官爵叙；以之田猎有礼，故戎事闲；以之军旅有礼，故武功成。是以宫室得其度，鼎俎得其象，物得其时，乐得其节，车得其轼，鬼神得其享，丧纪得其哀，辩说得其党，百官得其体，政事得其施。加于身而措于前，凡众之动，得其宜也。”言游退。子张进曰：“敢问礼何谓也？”子曰：“礼者，即事之治也。君子有其事，必有其治。治国而无礼，譬犹瞽之无相，伥伥乎何所之？譬如终夜有求于幽室之中，非烛何以见？故无礼则手足无所措，耳目无所加，进退揖让无所制。是以其居处，长幼失其别，闺门三族失其和，朝廷官爵失其序，田猎戎事失其策，军旅失其势，宫室失其度，鼎俎失其象，物失其时，乐失其节，车失其轼，鬼神失其飨，丧纪失其哀，辩说失其党，百官失其体，政事失其施。加于身而措于前，凡众之动失其宜。如此则无以祖祫四海。”子曰：“慎听之！汝三人者。吾语汝。礼犹有九焉，大飨有四焉。苟知此矣，虽在畎亩之中，事之，圣人矣。两君相见，揖让而入门，入门而悬兴；揖让而升堂，升堂而乐阕；下管象舞，夏籥序兴，陈其荐俎，序其礼乐，备其百官，如此而后君子知仁焉。行中规，旋中矩，銮和中采齐，客出于雍，彻以振羽。是故君子无物而不在于礼焉。入门而金作，示情也；升歌《清庙》，示德也；下管象舞，示事也。古之君子，不必亲相与言也，以礼乐相示而已。夫礼者、理也；乐者、节也。无理不动，无节不作。不能诗，于礼谬；不能乐，于礼素；薄于德，于礼虚。”子贡作而问曰：“然则夔其穷与？”子曰：“古之人与？上古之人也。达于礼而不达于乐，谓之素；达于乐而不达于礼，谓之偏。夫夔达于乐而不达于礼，是以传于此名也。古之人也。凡制度在礼，文为在礼，行之其在人也！”三子者、既得闻此论于夫子也，焕若发蒙焉。\n子夏侍坐于孔子，曰：“敢问《诗》云：‘恺悌君子，民之父母。’何如斯可谓民之父母？”孔子曰：“夫民之父母，必达于礼乐之源，以致五至而行三无，以横于天下。四方有败，必先知之，此之谓民之父母。”子夏曰：“敢问何谓五至？”孔子曰：“志之所至，《诗》亦至焉；《诗》之所至，礼亦至焉；礼之所至，乐亦至焉；乐之所至，哀亦至焉。《诗》、礼相成，哀乐相生，是以正明目而视之，不可得而见；倾耳而听之，不可得而闻。志气塞于天地，行之充于四海。此之谓五至矣。”子夏曰：“敢问何谓三无？”孔子曰：“无声之乐，无体之礼，无服之丧，此之谓三无。”子夏曰：“敢问三无，何诗近之？”孔子曰：“‘夙夜基命宥密’，无声之乐也；‘威仪逮逮，不可选也’，无体之礼也；‘凡民有丧，扶伏救之’，无服之丧也。”子夏曰：“言则美矣、大矣！言尽于此而已乎？”孔子曰：“何谓其然！吾语汝，其义犹有五起焉。”子夏曰：“何如？”孔子曰：“无声之乐，气至不违；无体之礼，威仪迟迟；无服之丧，内恕孔哀；无声之乐，所愿必从；无体之礼，上下和同；无服之丧，施及万邦。既然，而又奉之以三无私而劳天下，此之谓五起。”子夏曰：“何谓三无私？”孔子曰：“天无私覆，地无私载，日月无私照。其在《诗》曰：‘帝命不违，至于汤齐。汤降不迟，圣敬日跻。昭假迟迟，上帝是祗。’‘帝命式于九围。’是汤之德也。”子夏蹶然而起，负墙而立，曰：“弟子敢不志之？”\n", "para_ids": [2135, 2136]}
{"uid": 278, "level": "h2", "h1": "《孔子家语》", "h2": "《观乡射》第二十八", "h3": "28．1", "text": "孔子观于乡射，喟然叹曰：“射之以乐也。何以射？何以听？循声而发，不失正鹄者，其唯贤者乎！若夫不肖之人，则将安能以求饮。《诗》云：‘发彼有的，以祈尔爵。’祈、求也，求所中以辞爵也。酒者、所以养老也，所以养病也。求中以辞爵者，辞其养也。是故士使之射而弗能，则辞以病，悬弧之义也。”于是退而与门人习射于矍相之圃，盖观者如墙堵焉。试射至于司马，使子路执弓矢，出列，延谓射之者曰：“奔军之将，亡国之大夫，与为人后，不得入。其馀皆入。”盖去者半。又使公罔之裘序点扬觯而语曰：“幼壮孝弟，耆老好礼，不从流俗，修身以俟死，者不？在此位也。”盖去者半。序点又扬觯而语曰：“好学不倦，好礼不变，耄期称道而不乱者，则在此位。”盖仅有存焉。射既阕，子路进曰：“由与二三子者之为司马，何如？”孔子曰：“能用命矣。”\n孔子曰：“吾观于乡，而知王道之易易也。主人亲速宾及介，而众宾皆从之，至于正门之外，主人拜宾及介，而众宾自入，贵贱之义别矣。三揖至于阶，三让，以宾升，拜至，献、酬辞让之节繁；及介升，则省矣。至于众宾，升而受爵、坐祭、立饮，不酢而降，隆杀之义辨矣。工入，升歌三终，主人献宾；笙入三终，主人又献之。间歌三终，合乐三阕，工告“乐备”而遂出。一人扬觯，乃立司正焉，知其能和乐而不流也。宾酬主人，主人酬介，介酬众宾，少长以齿，终于沃、洗者焉，知其能弟长而无遗矣。降，脱履升座，修爵无算。饮酒之节，旰不废朝，暮不废夕。宾出，主人迎送，节文终遂焉，知其能安燕而不乱也。贵贱既明，降杀既辨，和乐而不流，弟长而无遗，安燕而不乱。此五者，足以正身安国矣。彼国安而天下安矣。故曰：吾观于乡，而知王道之易易也。”\n子贡观于蜡。孔子曰：“赐也乐乎？”对曰：“一国之人皆若狂，赐未知其为乐也。”孔子曰：“百日之劳，一日之乐，百日之蜡，一日之泽，非尔所知也。张而不弛，文武弗能也；弛而不张，文武弗为也；一张一弛，文武之道也。”\n", "para_ids": [2137, 2138, 2139]}
{"uid": 279, "level": "h2", "h1": "《孔子家语》", "h2": "《郊问》第二十九", "h3": "29．1", "text": "定公问于孔子曰：“古之帝王，必郊祀其祖以配天，何也？”孔子对曰：“万物本于天，人本乎祖。郊之祭也，大报本反始也，故以配上帝。天垂象，圣人则之，郊所以明天道也。”\n公曰：“寡人闻郊而莫同何也？”孔子曰：“郊之祭也，迎长日之至也。大报天而主日，配以月，故周之始郊，其月以日至，其日用上辛；至于启蛰之月，则又祈谷于上帝。此二者，天子之礼也。鲁无冬至大郊之事，降杀于天子，是以不同也。”\n公曰：“其言郊何也？”孔子曰：“兆丘于南，所以就阳位也，于郊，故谓之郊焉。”\n曰：“其牲器何如？”孔子曰：“上帝之牛角茧栗，必在涤三月。后稷之牛唯具，所以别事天神与人鬼也。牲用骍，尚赤也；用犊，贵诚也。扫地而祭，贵其质也。器用陶匏，以象天地性也。万物无可以称之者，故因其自然之体也。”\n公曰：“天子之郊，其礼仪可得闻乎？”孔子对曰：“臣闻天子卜郊，则受命于祖庙，而作龟于祢宫，尊祖亲考之义也。卜之日，王亲立于泽宫，以听誓命，受教谏之义也。既卜，献命库门之内，所以戒百官也。将郊，则供天子皮弁以听报，示民严上也。郊之日，丧者不敢哭，凶服者不敢入国门，氾扫清路，行者毕止，弗命而民听，敬之至也。天子大裘以黼之，被裘象天，乘素车，贵其质也。旂十有二旒，龙章而设日月，所以法天也。既至泰坛，王脱裘矣，服衮以临燔柴，戴冕藻十有二旒，则天数也。臣闻之：诵《诗》三百，不足以一献；一献之礼，不足以大飨；大飨之礼，不足以大旅；大旅具矣，不足以飨帝。是以君子无敢轻议于礼者也。”\n", "para_ids": [2140, 2141, 2142, 2143, 2144]}
{"uid": 280, "level": "h2", "h1": "《孔子家语》", "h2": "《五刑解》第三十", "h3": "30．1", "text": "冉有问于孔子曰：“古者三皇、五帝不用五刑，信乎？”孔子曰：“圣人之设防，贵其不犯也；制五刑而不用，所以为至治也。凡民之为奸邪、窃盗、靡法、妄行者，生于不足，不足生于无度。无度，则小者偷惰，大者侈靡，各不知节。是以上有制度，则民知所止，民知所止则不犯。故虽有奸邪、贼盗、靡法、妄行之狱，而无陷刑之民。不孝者、生于不仁，不仁者、生于丧祭之礼也，明丧祭之礼，所以教仁爱也。能致仁爱，则服丧思慕。祭祀不解人子馈养之道。丧祭之礼明，则民孝矣。故虽有不孝之狱，而无陷刑之民。杀上者、生于不义。义所以别贵贱，明尊卑也。贵贱有别，尊卑有序，则民莫不尊上而敬长。朝聘之礼者，所以明义也。义必明，则民不犯。故虽有杀上之狱，而无陷民之刑。斗变者、生于相陵；相陵者、生于长幼无序而遗敬让。乡饮酒之礼者，所以明长幼之序而崇敬让也。长幼必序，民怀敬让。故虽有变斗之狱，而无陷刑之民。淫乱者、生于男女无别；男女无别，则夫妇失义。婚姻聘享者，所以别男女、明夫妇之义也。男女既别，夫妇既明，故虽有淫乱之狱，而无陷刑之民。此五者、刑罚之所从生，各有源焉。不豫塞其源，而辄绳之以刑，是谓为民设穽而陷之也。刑罚之源，生于嗜慾不节。夫礼度者，所以御民之嗜慾而明好恶，顺天道。礼度既陈，五教毕修，而民犹或未化，尚必明其法典，以申固之。其犯奸邪、靡法、妄行之狱者，则饬制量之度；有犯不孝之狱者，则饬丧祭之礼；有犯杀上之狱者，则饬朝觐之礼；有犯斗变之狱者，则饬乡饮酒之礼；有犯婬乱之狱者，则饬婚聘之礼。三皇、五帝之所化民者如此。虽有五刑之用，不亦可乎？”孔子曰：“大罪有五，而杀人为下。逆天地者罪及五世，诬文武者罪及四世，逆人伦者罪及三世，谋鬼神者罪及二世，手杀人者罪止其身。故曰：大罪有五，而杀人为下矣。”\n冉有问于孔子曰：“先王制法，使刑不上于大夫，礼不下于庶人。然则大夫犯罪，不可以加刑，庶人之行事，不可以治于礼乎？”孔子曰：“不然。凡治君子，以礼御其心，所以属之以廉耻之节也。故古之大夫，其有坐不廉污秽而退放之者，不谓之不廉污秽，而退放，则曰：簠簋不饬。有坐婬乱、男女无别者，不谓之婬乱、男女无别，则曰：帷幕不修也。有坐罔上不忠者，不谓之罔上不忠，则曰：臣节未著。有坐罢软不胜任者，不谓之罢软不胜任，则曰：下官不职。有坐干国之纪者，不谓之干国之纪，则曰：行事不请。此五者，大夫既自定有罪名矣，而犹不忍斥然正以呼之也。既而为之讳，所以媿耻之。是故大夫之罪，其在五刑之域者，闻而谴发，则白冠厘缨，盘水加剑，造乎阙而自请罪，君不使有司执缚牵掣而加之也。其有大罪者，闻命则北面再拜，跪而自裁，君不使人捽引而刑杀之也，曰：子大夫自取之耳。吾遇子有礼矣。以刑不上大夫，而大夫亦不失其罪者，教使然也。凡所谓礼不下庶人者，以庶人遽其事而不能充礼，故不责之以备礼也。”冉求跪然免席曰：“言则美矣！求未之闻。”退而记之。\n", "para_ids": [2145, 2146]}
{"uid": 281, "level": "h2", "h1": "《孔子家语》", "h2": "《刑政》第三十一", "h3": "31．1", "text": "仲弓问于孔子曰：“雍闻至刑无所用政，至政无所用刑。至刑无所用政，桀、纣之世是也；至政无所用刑，成、康之世是也。信乎？”孔子曰：“圣人之治化也，必刑政相参焉。太上以德教民，而以礼齐之。其次以政言导民，以刑禁之，刑不刑也。化之弗变，导之弗从，伤义以败俗，于是乎用刑矣。颛五刑必即天伦，行刑罚则轻无赦。刑、侀也；侀、成也。壹成而不可更，故君子尽心焉。”\n仲弓曰：“古之听讼，尤罚丽于事，不以其心，可得闻乎？”孔子曰：“凡听五刑之讼，必原父子之情，立君臣之义以权之；意论轻重之序，慎深浅之量以别之；悉其聪明，正其忠爱以尽。大司寇正刑明辟以察狱，狱必三讯焉。有旨无简，则不听也。附从轻，赦从重，疑狱则泛与众共之，疑则赦之，皆以小大之比成之。是故爵人必于朝，与众共之也；刑人必于市，与众弃之也。古者公家不畜刑人，大夫弗养其。士遇之涂，弗与之言，屏诸四方，唯其所之，弗及与政，弗欲生之也。”\n仲弓曰：“听狱，狱之成成何官？”孔子曰：“成狱于吏，吏以狱之成告于正；正既听之，乃告大司寇；大司寇听之，乃奉于王；王命三公卿士，参听棘木之下，然后乃以狱之成疑于王。王三宥之，以听命而制刑焉。所以重之也。”\n仲弓曰：“其禁何禁？”孔子曰：“巧言破律，遁名改作，执左道与乱政者，杀；作婬声，造异服，设伎奇器以荡上心者，杀；行伪而坚，言诈而辩，学非而博，顺非而泽，以惑众者，杀；假于鬼神时日卜筮以疑众者，杀。此四诛者，不以听。”\n仲弓曰：“其禁尽于此而已？”孔子曰：“此其急者。其馀禁者十有四焉。命服命车不粥于市；珪璋璧琮不粥于市；宗庙之器不粥于市；兵军旍旗不粥于市；牺牲秬鬯不粥于市；戎器兵甲不粥于市；用器不中度，不粥于市；布帛精麤不中数，广狭不中量，不粥于市；奸色乱正色，不粥于市；文锦珠玉之器，雕饰靡丽，不粥于市；衣服饮食不粥于市；果食不时，不粥于市；五木不中伐，不粥于市；鸟兽鱼鳖不中杀，不粥于市。凡执此禁以齐众者，不赦过也。”\n", "para_ids": [2147, 2148, 2149, 2150, 2151]}
{"uid": 282, "level": "h2", "h1": "《孔子家语》", "h2": "《礼运》第三十二", "h3": "32．1", "text": "孔子为鲁司寇，与于蜡。既宾，事毕，乃出游于观之上，喟然而叹。言偃侍，曰：“夫子何叹也？”孔子曰：“昔大道之行也，与三代之英，吾未之逮，而有记焉。大道之行也，天下为公，选贤与能，讲信修睦。故人不独亲其亲，不独子其子。老有所终，壮有所用，幼有所长，矜寡孤疾皆有所养。货恶其弃于地也，不必藏于己；力恶其不出于身也，不必为人。是以奸谋闭而弗兴，盗窃乱贼不作，故外户而不闭。谓之大同。今大道既隐，天下为家，各亲其亲，各子其子。货则为己，力则为人。大人世及以为常，城郭沟池以为固。禹、汤、文、武、成王、周公，由此而选，未有不谨于礼者也。礼之所兴，与天地并。如有不由礼而在位者，则以为殃。”\n言偃复问曰：“如此乎礼之急也？”孔子曰：“夫礼、先王所以承天之道，以治人之情，列其鬼神，达于丧、祭、乡、射、冠、婚、朝、聘。故圣人以礼示之，则天下国家可得以礼正矣。”\n言偃曰：“今之在位，莫知由礼，何也？”孔子曰：“呜呼！哀哉！我观周道，幽、厉伤也。吾舍鲁何适？夫鲁之郊及禘皆非礼也。周公其已衰矣，杞之郊也禹，宋之郊也契，是天子之事守也。天子杞宋以二王之后。周公摄政，致太平，而与天子同是礼也。诸侯祭社稷宗庙，上下皆奉其典，而祝嘏莫敢易其常法，是谓大嘉。今使祝嘏辞说徒藏于宗祝巫史，非礼也，是谓幽国。醆斝及尸君，非礼也，是谓僭君。冕弁兵革藏于私家，非礼也，是谓胁君。大夫具官，祭器不假，声乐皆具，非礼也，是谓乱国。故仕于公曰臣，仕于家曰仆。三年之丧，与新有婚者，朞不使也。以衰裳入朝，与家仆杂居齐齿，非礼也，是谓臣与君共国。故天子有田以处其子孙，诸侯有国以处其子孙，大夫有采以处其子孙，是谓制度。天子适诸侯，必舍其宗庙，而不以礼籍入，是谓天子坏法乱纪。诸侯非问疾弔丧而入诸臣之家，是谓君臣为谑。故夫礼者、君之柄，所以别嫌明微，傧鬼神，考制度，别仁义，立政教，安君臣上下也。故政不正则君位危，君位危则大臣倍，小臣窃。刑肃而俗敝，则法无常，法无常则礼无别，礼无别则士不事、民不归。是谓疵国。是故夫政者，君之所以藏身也。必本之天，郊以降命。命教于社之谓效地，降于祖庙之谓仁义，降于山川之谓兴作，降于五祀之谓制度。此圣人所以藏身固也。圣人参于天地，并于鬼神，以治政也。处其所存，礼之序也。翫其所乐，民之治也。天生时，地生财，人、其父生而师教之，四者君以政用之，所以立于无过之地也。君者、人所明，非明人者也；人所养，非养人者也；人所事，非事人者也。夫君者、明人则有过，养人则不足，事人则失位。故百姓则君以自治，养君以自安，事君以自显。是以礼达而分定，人皆爱其死而患其生。是故用人之智去其诈，用人之勇去其怒，用人之仁去其贪。故国有患，君死社稷，谓之义。大夫死宗庙，谓之变。凡圣人能以天下为一家，以中国为一人者，非意之也，必知其情，从于其义，明于其利，达于其患，然后能为之。何谓人情？喜、怒、哀、惧、爱、恶、欲，七者弗学而能。何谓人义？父慈、子孝、兄良、弟悌、夫义、妇听、长惠、幼顺、君仁，臣忠，十者谓之人义。讲信修睦，谓之人利；争夺相杀，谓之人患。圣人之所以治人七情，修十义，讲信修睦，尚辞让，去争夺，舍礼何以治之？饮食男女，人之大欲存焉；死亡贫苦，人之大恶存焉。欲恶者，人之大端也。人藏其心，不可测度也，美恶皆在其心，不见其色也。欲以一穷之，舍礼何以哉？故人者，天地之德，阴阳之交，鬼神之会，五行之秀也。故天秉阳，垂日星；地秉阴，载山川；播五行于四时，和四气而后月生。是以三五而盈，三五而缺。五行之动，共相竭也。五行、四气、十二月，还相为本；五声、六律、十二管，还相为宫；五味、六和、十二食，还相为质；五色、六章、十二衣，还相为质。故人者，天地之心而五行之端也。食味、别声、被色而生者也。圣人作则，必以天地为本，以阴阳为端，以四时为柄，日星为纪，月为量，鬼神以为徒，五行以为质，礼义以为器，人情以为田，四灵以为畜。以天地为本，故物可举；以阴阳为端，故人情可睹；以四时为柄，故事可劝；以日星为纪，故业可别；以月为量，故功有艺；鬼神以为徒，故事有守；五行以为质，故事可复；礼义以为器，故事行有考；人情以为田，故人以为奥；四灵以为畜，故饮食有由。何谓四灵？麟、凤、龟、龙，谓之四灵。故龙以为畜，而鱼鲔不谂；凤以为畜，而鸟不翅；麟以为畜，而兽不；龟以为畜，而人情不失。先王秉蓍龟，列祭祀，瘗缯，宣祝嘏辞说，设制度。故国有礼，官有御，事有职，礼有序。先王患礼之不达于下也，故飨帝于郊，所以定天位也。祀社于国，所以列地利也。禘祖庙，所以本仁也。旅山川，所以傧鬼神也。祭五祀，所以本事也。故宗祝在庙，三公在朝，三老在学，王前巫而后史，卜筮鼓侑，皆在左右，王中，心无违也，以守至正。是以礼行于郊，而百神受职焉；礼行于社，而百货可极焉；礼行于祖庙，而慈孝服焉；礼行于五祀，而正法则焉。故郊、社、祖庙、山川、五祀，义之修而礼之藏。夫礼、必本于太一，分而为天地，转而为阴阳，变而为四时，列而为鬼神。其降曰命。其官于天也，协于分艺，其居于人也曰养。所以讲信修睦，而固人之肌肤之会、筋骸之束也；所以养生送死，事鬼神之大端；所以达天道，顺人情之大窦。故唯圣人为知礼之不可以已也。故破国、丧家、亡人，必先去其礼。故礼之于人也，犹酒之有糱也。君子以厚，小人以薄。圣王修义之柄、礼之序，以治人情。故人情者，圣王之田也；修礼以耕之，陈义以种之，讲学以耨之，本仁以聚之，播乐以安之。故礼者、义之实也。协诸义而协，则礼虽先王未之有，可以义起焉。义者、艺之分、仁之节也。协诸艺，讲于仁，得之者强，失之者丧。仁者、义之本也、顺之体也，得之者尊。故治国不以礼，犹无耜而耕也；为礼而不本于义，犹耕而不种也；为义而不讲于学，犹种而不耨也；讲之以学而不合之以仁，犹耨而不获也；合之以仁而不安之以乐，犹获而不食也；安之以乐而不达于顺，犹食而不肥也。四体既正，肤革充盈，人之肥也；父子笃，兄弟睦，夫妇和，家之肥也；大臣法，而小臣廉，官职相序，君臣相正，国之肥也。天子以德为车，以乐为御，诸侯以礼相与，大夫以法相序，士以信相考，百姓以睦相守，天下之肥也，是谓大顺。大顺者、所以养生送死，事鬼神之常也。故事大积焉而不苑，并行而不谬，细行而不失，深而通，茂而不间，连而不相及，动而不相害也，此顺之至也。故明于顺，然后乃能守危也。夫礼之不同也、不丰也、不杀也，所以持情而合危也。山者不使居川，渚者不使居原，用水、火、金、木，饮食必时，冬合男女，春颁爵位，必当年、德，皆所谓顺也。用民必顺，故无水旱昆虫之灾，民无凶饥妖孽之疾，故天不爱其道，地不爱其宝，人不爱其情。是以天降甘露，地出醴泉，山出器车，河出马图，凤凰麒麟皆在近郊，龟龙在宫沼，其馀鸟兽及卵胎，皆可俯而窥也。则是无故，先王能循礼以达义，体信以达顺。此顺之实也。”\n", "para_ids": [2152, 2153, 2154]}
{"uid": 283, "level": "h2", "h1": "《孔子家语》", "h2": "《冠颂》第三十三", "h3": "33．1", "text": "邾隐公既即位，将冠，使大夫因孟懿子问礼于孔子。子曰：“其礼如世子之冠。冠于阼者，以著代也。醮于客位，加其有成也，三加弥尊，导喻其志也。冠而字之，敬其名也。虽天子之元子，犹士也。其礼无变，天下无生而贵者故也。行冠事必于祖庙，以祼享之礼以将之，以金石之乐节也；所以自卑而尊先祖，示不敢擅。”\n懿子曰：“天子未冠即位，长亦冠也。”孔子曰：“古者，王世子虽幼，其即位则尊为人君。人君治成人之事者，何冠之有？”\n懿子曰：“然则诸侯之冠异天子与？”孔子曰：“君薨而世子主丧，是亦冠也已。人君无所殊也。”\n懿子曰：“今邾君之冠非礼也？”孔子曰：“诸侯之有冠礼也，夏之末造也，有自来矣。今无讥焉。天子冠者，武王崩，成王年十有三而嗣立。周公居冢宰，摄政以治天下。明年夏六月，既葬，冠成王而朝于祖，以见诸侯，示有君也。周公命祝雍作颂，曰：‘祝王达而未幼。’祝雍辞曰：‘使王近于民，远于年，啬于时，惠于财，亲贤而任能。’其颂曰：‘令月吉日，王始加元服。去王幼志，心衮职，钦若昊天，六合是式，率尔祖考，永永无极。’此周公之制也。”\n懿子曰：“诸侯之冠，其所以为宾主何也？”孔子曰：“公冠则以卿为宾，无介，公自为主，迎宾揖，升自阼，立于席北。其醴也，则如士，飨之以三献之礼。既醴，降自阼。诸侯非公而自为主者，其所以异，皆降自西阶，玄端与皮弁异。朝服素毕，公冠四加，玄冕祭。其酬币于宾，则束帛乘马。王太子庶子之冠拟焉，皆天子自为主。其礼与士无变，飨食宾也，皆同。”\n懿子曰：“始冠必加缁布之冠，何也？”孔子曰：“示不亡古。太古冠布，斋则缁之。其緌也，吾未之闻也。今则冠而币之，可也。”\n懿子曰：“三王之冠，其异何也？”孔子曰：“周弁，殷冔，夏收，一也。三王共皮弁素绩，委貌、周道也；章甫、殷道也；毋追、夏后氏之道。”\n", "para_ids": [2155, 2156, 2157, 2158, 2159, 2160, 2161]}
{"uid": 284, "level": "h2", "h1": "《孔子家语》", "h2": "《庙制》第三十四", "h3": "34．1", "text": "卫将军文子将立先君之庙于其家，使子羔访于孔子。子曰：“公庙设于私家，非古礼之所及，吾弗知。”子羔曰：“敢问尊卑上下立庙之制，可得而闻乎？”孔子曰：“天下有王，分地建国，设祖宗，乃为亲踈贵贱多少之数。是故天子立七庙，三昭三穆，与太祖之庙而七；太祖近庙，皆月祭之，远庙为祧，有二祧焉，享尝乃止。诸侯立五庙，二昭二穆，与太祖之庙而五，祖考庙，享尝乃止。大夫立三庙，一昭一穆，与太祖之庙而三，享尝乃止。士立一庙，曰考庙，王考无庙，合而享尝乃止。庶人无庙，四时祭于寝。此自有虞以至于周之所不变也。凡四代帝王之所谓郊者，皆以配天；其所谓禘者，皆五年大祭之所及也。应为太祖者，则其庙不毁；不及太祖，虽在禘郊，其庙则毁矣。古者，祖有功而宗有德，诸见祖宗者，其庙皆不毁。”\n子羔问曰：“祭典云：‘虞氏祖颛顼而宗尧；夏后氏亦祖颛顼而宗禹；殷人祖契而宗汤；周人祖文王而宗武王。’此四祖四宗，或乃异代，或其考祖之有功德，其庙可也。若有虞宗尧，夏祖颛顼，皆异代之有功德者也。亦可以存其庙乎？”孔子曰：“善，如汝所问也。如殷周之祖宗，其庙可以不毁。其他祖宗者，功德不殊，虽在殊代，亦可以无疑矣。《诗》云：‘蔽茀甘棠，勿翦勿伐。’邵伯所憩，周人之于邵公也，爱其人，犹敬其所舍之树。况祖宗其功德而可以不尊奉其庙焉？”\n", "para_ids": [2162, 2163]}
{"uid": 285, "level": "h2", "h1": "《孔子家语》", "h2": "《辩乐解》第三十五", "h3": "35．1", "text": "孔子学琴于师襄子。襄子曰：“吾虽以击磬为官，然能于琴。今子于琴已习，可以益矣。”孔子曰：“丘未得其数也。”有间，曰：“已习其数，可以益矣。”孔子曰：“丘未得其志也。”有间，曰：“已习其志，可以益矣。”孔子曰：“丘未得其为人也。”有间，曰。孔子有所缪然思焉，有所睪然高望而远眺，曰：“丘迨得其为人矣。黮而黑，颀然长，旷如望羊，掩有四方，非文王其孰能为此？”师襄子避席叶拱而对曰：“君子圣人也！其传曰：《文王操》。”\n子路鼓琴，孔子闻之，谓冉有曰：“甚矣，由之不才也！夫先王之制音也，奏中声以为节，入于南，不归于北。夫南者、生育之乡，北者、杀伐之城。故君子之音，温柔居中，以养生育之气。忧愁之感，不加于心；暴厉之动，不在于体。夫然者、乃所谓治安之风也。小人之音则不然，亢丽微末，以象杀伐之气；中和之感，不载于心；温和之动，不存于体。夫然者，乃所以为乱之风。昔者，舜弹五絃之琴，造《南风》之诗，其诗曰：‘南风之薰兮，可以解吾民之愠兮；南风之时兮，可以阜吾民之财兮。’唯修此化，故其兴也勃焉。德如泉流，至于今，王公大人述而弗忘。殷纣好为北鄙之声，其废也忽焉，至于今，王公大人举以为诫。夫舜起布衣，积德含和，而终以帝。纣为天子，荒淫暴乱，而终以亡。非各所修之致乎？由，今也匹夫之徒，曾无意于先王之制，而习亡国之声，岂能保其六七尺之体哉？”冉有以告子路。子路惧而自悔，静思不食，以至骨立。夫子曰：“过而能改，其进矣乎！”\n周宾牟贾侍坐于孔子。孔子与之言，及乐，曰：“夫《武》之备戒之以久，何也？”对曰：“病不得其众也。”“咏叹之，淫液之，何也？”对曰：“恐不逮事也。”“发扬蹈厉之已蚤，何也？”对曰：“及时事也。”“《武》坐，致右而轩左，何也？”对曰：“非《武》坐也。”“声淫及商，何也？”对曰：“非《武》音也。”孔子曰：“若非《武》音，则何音也？”对曰：“有司失其传也。”孔子曰：“唯，丘闻诸苌弘，亦若吾子之言是也。若非有司失其传，则武王之志荒矣。”宾牟贾起，免席而请曰：“夫《武》之备戒之以久，则既闻命矣。敢问遟矣而又久立于缀，何也？”子曰：“居，吾语尔。夫乐者，象成者也。揔干而山立，武王之事也。发扬蹈厉，太公之志也。《武》乱皆坐，周、邵之治也。且夫《武》、始成而北出，再成而灭商，三成而南反，四成而南国是疆，五成而分陜，周公左，邵公右，六成而复缀，以崇其天子焉。众夹振之而四伐，所以盛威于中国。分郏而进，所以事蚤济也。久立于缀，所以待诸侯之至也。今汝独未闻牧野之语乎？武王克殷而反商之政。未及下车，则封黄帝之后于葪，封帝尧之后于祝，封帝舜之后于陈；下车，又封夏后氏之后于杞，投殷之后于宋，封王子比干之墓，释箕子之囚，使人行商容之旧，以复其位。庶民弛政。既济河西，马散之华山之阳而弗复乘；牛散之桃林之野而弗复服；车甲则衅之而藏诸府库，以示弗复用；倒载干戈而包之以虎皮；将率之士，使为诸侯；命之曰鞬橐，然后天下知武王之不复用兵也。散军而修郊射，左射以《狸首》，右射以《驺虞》，而贯革之射息也。裨冕搢笏，而虎贲之士脱剑也。郊配后稷，而民知尊父焉。配明堂，而民知孝焉。朝觐，然后诸侯知所以臣。耕籍，然后民知所以敬亲。六者天下之大教也。食三老、五更于太学，天子袒而割牲，执酱而馈，执爵而酳，冕而揔干，所以教诸侯之弟也。如此，则周道四达，礼乐交通。夫《武》之遟久，不亦宜乎？”\n", "para_ids": [2164, 2165, 2166]}
{"uid": 286, "level": "h2", "h1": "《孔子家语》", "h2": "《问玉》第三十六", "h3": "36．1", "text": "子贡问于孔子曰：“敢问君子玉贵而珉贱，何也？为玉之寡而珉之多欤？”孔子曰：“非为玉之寡故贵之也，珉之多故贱之也，夫昔者君子比德于玉焉：温润而泽，仁也；缜密以栗，智也；廉而不刿，义也；垂之如坠，礼也；叩之，其声清越而长，其终则绌然，乐也；瑕不掩瑜，瑜不掩瑕，忠也；孚尹旁达，信也；气如白虹，天也；精神见于山川，地也；珪璋特达，德也；天下莫不贵者，道也。《诗》云：‘言念君子，温其如玉。’故君子贵之也。”\n孔子曰：“入其国，其教可知也：其为人也，温柔敦厚，《诗》教也；䟽通知远，《书》教也；广博易良，《乐》教也；洁静精微，《易》教也；恭俭庄敬，《礼》教也；属辞比事，《春秋》教也。故《诗》之失愚，《书》之失诬。《乐》之失奢，《易》之失贼，《礼》之失烦，《春秋》之失乱。其为人温柔敦厚而不愚，则深于《诗》者矣；䟽通知远而不诬，则深于《书》者矣；广博易良而不奢，则深于《乐》者矣；洁静精微而不贼，则深于《易》者矣；恭俭庄敬而不烦，则深于《礼》者矣；属辞比事而不乱，则深于《春秋》者也。天有四时，春夏秋冬，风雨霜露，无非教也。地载神气，吐纳雷霆，流形庶物，无非教也。清明在躬，气志如神，有物将至，其兆必先。是故天地之教，与圣人相参。其在《诗》曰：‘嵩高惟岳，峻极于天。惟岳降神，生甫及申。惟申及甫，惟周之翰。四国于蕃，四方于宣。’此文武之德也。矢其文德，协此四国，此文王之德也。凡三代之王，必先其令问。《诗》云：‘明明天子，令问不已。’三代之德也。”\n子张问圣人之所以教。孔子曰：“师乎！吾语汝。圣人明于礼乐，举而措之而已。”子张又问。孔子曰：“师，尔以为必布几、筵，揖让升降，酌、献、酬、酢，然后谓之礼乎？尔以为必行缀兆，执羽籥，作锺鼓，然后谓之乐乎？言而可履，礼也；行而可乐，乐也。圣人力此二者，以躬己南面。是故天下太平，万民顺伏，百官承事，上下有礼也。夫礼之所以兴，众之所以治也；礼之所以废，众之所以乱也。目巧之室，则有隩、阼，席则有上下，车则有左右，行则并随，立则有列序；古之义也。室而无隩、阼，则乱于堂室矣；席而无上下，则乱于席次矣；车而无左右，则乱于车上矣；行而无并随，则乱于阶涂矣；列而无次序，则乱于著矣。昔者，明王圣人，辩贵贱长幼，正男女内外，序亲踈远近，莫敢相踰越者，皆由此涂出也。”\n", "para_ids": [2167, 2168, 2169]}
{"uid": 287, "level": "h2", "h1": "《孔子家语》", "h2": "《屈节解》第三十七", "h3": "37．1", "text": "子路问于孔子曰：“由闻丈夫居世，富贵不能有益于物，处贫贱之地，而不能屈节以求伸，则不足以论乎人之域矣。”孔子曰：“君子之行己，其于必达于己。可以屈则屈，可以伸则伸。故屈节者所以有待，求伸者所以及时。是以虽受屈而不毁其节，志达而不犯于义。”\n孔子在卫，闻齐国田常将欲为乱，而惮鲍晏，因欲移其兵以伐鲁。孔子会诸弟子而告之曰：“鲁、父母之国，不可不救，不忍视其受敌。今吾欲屈节于田常以救鲁，二三子谁为使？”于是子路请往焉，孔子弗许。子张请往，又弗许。子石请往，又弗许。三子退，谓子贡曰：“今夫子欲屈节以救父母之国，吾三人请使而不获往，此则吾子用辩之时也，吾子盍请行焉？”子贡请使，夫子许之。遂如齐，说田常曰：“今子欲收功于鲁，实难。不若移兵于吴，则易。”田常不悦。子贡曰：“夫忧在内者攻强，忧在外者攻弱。吾闻子三封而三不成者，是则大臣不听令。战胜以骄主，破国以尊臣，而子之功不与焉，则交日䟽于主，而与大臣争。如此，则子之位危矣。”田常曰：“善。然兵业已加鲁矣，不可更。如何？”子贡曰：“缓师。吾请救于吴，令救鲁而伐齐。子因以兵迎之。”田常许诺。子贡遂南说吴王曰：“王者不灭国，霸者无强敌；千钧之重，加铢两而移。今以齐国而私千乘之鲁，与吴争强，甚为王患之。且夫救鲁以显名，以抚泗上诸侯，诛暴齐以服晋，利莫大焉。名存亡鲁，实困强齐，智者不疑。”吴王曰：“善。然吴常困越，越王今苦身养士，有报吴之心。子待我伐越，然后乃可。”子贡曰：“越之劲不过鲁，吴之强不过齐。而王置齐而伐越，则齐以私鲁矣。王方以存亡继绝为名，弃强齐而伐小越，非勇也。勇者不避难，仁者不穷约，智者不失时，义者不绝世。今存越，示天下以仁；救鲁伐齐，威加晋国；诸侯必相率而朝吴，霸业盛矣。且王必恶越，臣请见越君，令出兵以从。此则实害越而名从诸侯以伐齐。”吴王悦，乃遣子贡之越。越王郊迎，而自为子贡御，曰：“此蛮夷之国，大夫何足俨然辱而临之？”子贡曰：“今者吾说吴王以救鲁伐齐，其志欲之；而心畏越，曰：‘待我伐越乃可。’此则破越必矣。且无报人之志而令人疑之，拙矣；有报人之意而使人知之，殆矣；事未发而先闻者，危矣。三者举事之患也。”勾践顿首曰：“孤尝不料力而兴吴难，受困会稽，痛于骨髓，日夜焦唇干舌，徒欲与吴王接踵而死，孤之愿也。今大夫幸告以利害。”子贡曰：“吴王为人猛暴，群臣不堪，国家疲弊，百姓怨上，大臣内变，申胥以谏死，大宰嚭用事，此则报吴之时也。王诚能发卒佐之，以邀射其志，而重宝以悦其心，卑辞以尊其礼。则其伐齐必矣，此圣人所谓屈节求其达者也。彼战不胜，王之福矣；若胜，则必以兵临晋。臣还北请见晋君共攻之，其弱吴必矣。锐兵尽于齐，重甲困于晋，而王制其弊焉。”越王顿首许诺。子贡反，五日，越使大夫文种，顿首言于吴王曰：“越悉境内之士三千人以事吴。”吴王告子贡曰：“越王欲身从寡人伐齐，可乎？”子贡曰：“不可。悉人之众，又从其君，非义也。”吴王乃受越王卒，谢留勾践。遂自发国内之兵以伐齐，败之。子贡遂北见晋君，令承其弊。吴、晋遂遇于黄池。越王袭吴之国，吴王归与越战，灭焉。孔子曰：“夫其乱齐存鲁，吾之始愿。若能强晋以弊吴，使吴亡而越霸者，赐之说也。美言伤信，慎言哉！”\n孔子弟子有宓子贱者，仕于鲁，为单父宰，恐鲁君之听谗言，使己不得行其政也。于是辞行，故请君之近史二人，与之俱至官。宓子戒其邑吏，令二史书，方将书，辄掣其肘，书不善，则从而怒之。二史患之，辞请归鲁。宓子曰：“子之书甚不善，子勉而归矣。”二史归报于君曰：“宓子使臣书而掣臣肘，书恶而又怒臣，邑吏皆笑之。此臣所以去之而来也。”鲁君以问孔子，子曰：“宓不齐、君子也。其才任霸王之佐，屈节治单父，将以自试也。意者以此为谏乎？”公寤，太息而叹曰：“此谏寡人之不肖，寡人乱宓子之政而责其善者，数矣。微二吏，寡人无以知其过；微夫子，寡人无以自寤。”遽发所爱之使，告宓子曰：“自今已往，单父非吾有也，从子之制。有便于民者，子决为之，五年一言其要。”宓子敬奉诏，遂得行其政。于是单父治焉。躬敦厚，明亲亲，尚笃敬，施至仁，加恳诚，致忠信，百姓化之。齐人攻鲁，道由单父。单父之老请曰：“麦已熟矣。今齐寇至，不及人人自收其麦，请放民出，皆获傅郭之麦，可以益粮，且不资于寇。”三请而宓子不听。俄而齐寇逮于麦。季孙闻之，怒，使人以让宓子曰：“民寒耕热芸，曾不得食，岂不哀哉？不知犹可，以告者而子不听，非所以为民。”宓子蹙然曰：“今玆无麦，明年可树；若使不耕者获，是使民乐有寇。且得单父一岁之麦，于鲁不加强，丧之不加弱。若使民有自取之心，其创必数世不息。”季孙闻之，𧹞然而愧，曰：“地若可入，吾岂忍见宓子哉！”三年，孔子使巫马期往观政焉。巫马期阴免衣，衣弊裘，入单父界。见夜渔者，得鱼辄舍之。巫马期问焉，曰：“凡渔者为得也，何以得鱼即舍之？”渔者曰：“鱼之大者名为䲖，吾大夫爱之；其小者名鱦，吾大夫欲长之。是以得二者辄舍之。”巫马期返以告孔子曰：“宓子之德至矣，使民闇行若有严刑于旁者。敢问宓子何行而得于是？”孔子曰：“吾尝与之言曰：‘诚于此者刑乎彼。’宓子行此术于单父也。”\n孔子之旧曰原壤，其母死，夫子将助之以木椁。子路曰：“由也昔者闻诸夫子，无友不如己者，过则勿惮改。夫子惮矣。姑已，若何？”孔子曰：“凡民有丧，匍匐救之，况故旧乎？非友也，吾其往。”及为椁，原壤登木，曰：“久矣，予之不讬于音也。”遂歌曰：“狸首之班然，执女手之卷然，夫子为之隐佯不闻以过之。”子路曰：“夫子屈节而极于此，失其与矣。岂未可以已乎？”孔子曰：“吾闻之，亲者不失其为亲也，故者不失其为故也。”\n", "para_ids": [2170, 2171, 2172, 2173]}
{"uid": 288, "level": "h2", "h1": "《孔子家语》", "h2": "《七十二弟子解》第三十八", "h3": "38．1", "text": "颜回，鲁人，字子渊。少孔子三十岁，年二十九而发白，三十一，早死。孔子曰：“自吾有回，门人日益。”回以德行著名，孔子称其仁焉。\n闵损，鲁人，字子骞。少孔子五十岁，以德行著名，孔子称其孝焉。\n冉耕，鲁人，字伯牛。以德著名，有恶疾。孔子曰：“命也夫！斯人也而有斯疾，命也夫！”\n冉雍，字仲弓，伯牛之宗族。生于不肖之父，以德行著名。\n宰予，字子我，鲁人。有口才，以言语著名。仕齐，为临蒉大夫，与田常为乱，夷其三族。孔子耻之曰：“不在利病，其在宰予。”\n端木赐，字子贡，卫人。少孔子三十一岁，有口才著名，孔子每诎其辩。家富累千金，常结驷连骑，以造原宪。宪居蒿庐蓬户之中，与之言先王之义，原宪衣弊衣冠，并日蔬食，衎然有自得之志。子贡曰：“甚矣！子如何之病也。”原宪曰：“吾闻无财者谓之贫，学道而不能行者谓之病。吾贫也，非病也。”子贡惭。终身耻其言之过也。子贡好贩，与时转货，历相鲁卫而终齐。\n冉求，字子有，仲弓之宗族。少孔子二十九岁，有才艺，以政事著名。仕为季氏宰，进则理其官职，退则受教圣师，为性多谦退。故子曰：“求也退，故进之。”\n仲由，弁人，字子路，一字季路。少孔子九岁，有勇力才艺，以政事著名。为人果烈而刚直，性鄙而不达于变通，仕卫为大夫，遇蒯与其子辄争国，子路遂死辄难。孔子痛之曰：“自吾有由，而恶言不入于耳。”\n言偃，鲁人，字子游。少孔子三十五岁，时习于《礼》，以文学著名。仕为武城宰，尝从孔子适卫，与将军之子兰相善，使之受学于夫子。\n卜商，卫人，字子夏。少孔子四十四岁，习于《诗》，能通其义，以文学著名。为人性不弘，好论精微，时人无以尚之。尝返卫，见读史志者云：“晋师伐秦，三豕渡河。”子夏曰：“非也，己亥耳。”读史志曰问诸晋史，果曰己亥。于是卫以子夏为圣。孔子卒后，教于西河之上。魏文侯师事之，而谘国政焉。\n颛孙师，陈人，字子张。少孔子四十八岁，为人有容貌资质，宽冲博接，从容自务，居不务立于仁义之行。孔子门人友之而弗敬。\n曾参，南武城人，字子与。少孔子四十六岁，志存孝道，故孔子因之以作《孝经》。齐尝聘，欲以为卿而不就。曰：“吾父母老，食人之禄，则忧人之事。故吾不忍远亲而为人役。”参后母遇之无恩，而供养不衰。及其妻以藜烝不熟，因出之。人曰：“非七出也。”答曰：“藜烝小物耳。吾欲使熟，而不用吾命。况大事乎？”遂出之，终身不娶妻。其子元请焉，告其子曰：“高宗以后妻杀孝己，尹吉甫以后妻放伯奇。吾上不及高宗，中不比吉甫，庸知其得免于非乎？”\n澹台灭明，武城人，字子羽。少孔子四十九岁，有君子之资，孔子尝以容貌望其才，其才不充孔子之望。然其为人公正无私，以取与去就以诺为名。仕鲁为大夫。\n高柴，齐人，高氏之别族，字子羔。少孔子四十岁，长不过六尺，状貌甚恶，为人笃孝而有法正。少居鲁，见知名于孔子之门，仕为武城宰。\n密不齐，鲁人，字子贱。少孔子四十岁，仕为单父宰，有才智，仁爱，百姓不忍欺。孔子美之。\n樊须，鲁人，字子迟。少孔子四十六岁，弱仕于季氏。\n有若，鲁人，字子有。少孔子三十六岁，为人强识，好古道。\n公西赤，鲁人，字子华。少孔子四十二岁，束带立于朝，闲宾主之仪。\n原宪，宋人，字子思。少孔子三十六岁，清净守节，贫而乐道。孔子为鲁司寇，原宪尝为孔子宰。孔子卒后，原宪退隐，居于卫。\n公冶长，鲁人，字子长。为人能忍耻，孔子以女妻之。\n南宫韬，鲁人，字子容。以智自将，世清不废，世浊不污。孔子以兄子妻之。\n公析哀，齐人，字季沉。鄙天下多仕于大夫家者，是故未尝屈节人臣。孔子特叹贵之。\n曾点，曾参父，字子晳。疾时礼教不行，欲修之。孔子善焉，《论语》所谓“浴乎沂，风乎舞雩之下。”\n颜由，颜回父，字季路。孔子始教学于闾里，而受学，少孔子六岁。\n商瞿，鲁人，字子木。少孔子二十九岁，特好《易》，孔子传之，志焉。\n漆雕开，蔡人，字子若。少孔子十一岁，习《尚书》，不乐仕。孔子曰：“子之齿可以仕矣。”时将过，子若报其书曰：“吾斯之未能信。”孔子悦焉。\n公良孺，陈人，字子正。贤而有勇。孔子周行，常以家车五乘从。\n秦商，鲁人，字不慈。少孔子四岁，其父堇父，与孔子父叔梁纥俱以力闻。\n颜刻，鲁人，字子骄。少孔子五十岁，孔子适卫，子骄为仆。卫灵公与夫人南子同车出，而令宦者雍渠参乘，使孔子为次乘，游过市，孔子耻之。颜刻曰：“夫子何耻之？”孔子曰：“《诗》云：‘觏尔新婚，以慰我心。’”乃叹曰：“吾未见好德如好色者也。”\n司马耕，宋人，字子牛。牛为性躁，好言语，见兄桓魋行恶，牛常忧之。\n巫马施，陈人，字子期。少孔子三十岁，孔子将近行，命从者皆持盖。已而果雨，巫马期问曰：“旦无云，既日出，而夫子命持雨具。敢问何以知之？”孔子曰：“昨暮月宿于毕。《诗》不云乎？‘月离于毕，俾滂沱矣。’以此知之。”\n梁鳣，齐人，字叔鱼。少孔子三十九岁，年三十，未有子，欲出其妻。商瞿谓曰：“子未也。昔吾年三十八无子，吾母为吾更取室。夫子使吾之齐，母欲请留吾。夫子曰：‘无忧也。瞿过四十，当有五丈夫。’今果然。吾恐子自晚生耳，未必妻之过。”从之，二年而有子。\n琴牢，卫人，字子开，一字张。与宗鲁友，闻宗鲁死，欲往弔焉。孔子弗许，曰：“非义也。”\n冉孺，鲁人，字子鱼。少孔子五十岁。\n颜幸，鲁人，字子柳。少孔子四十六岁。\n伯虔，字揩。少孔子五十岁。\n公孙龙，卫人，字子石。少孔子五十三岁。\n曹卹，少孔子五十岁。\n陈亢，陈人，字子元，一字子禽。少孔子四十岁。\n叔仲会，鲁人，字子期。少孔子五十岁，与孔璇年相比，每孺子之。执笔记事于夫子，二人迭侍左右。孟武伯见孔子而问曰：“此二孺子之幼也于学，岂能识于壮哉？”孔子曰：“然。少成则若性也，习惯若自然也。”\n秦祖，字子南。\n奚箴，字子楷。\n公祖玆，字子之。\n廉洁，字子曹。\n公西与，字子上。\n宰父黑，字子索。\n公西减，字子尚。\n穰驷赤，字子从。\n冉季，字子产。\n薛邦，字子从。\n石处，字子里。\n悬亶，字子象。\n左郢，字子行。\n狄黑，字哲之。\n商泽，字子秀。\n任不齐，字子选。\n荣祈，字子祺。\n颜哙，字子声。\n原抗，字子借。\n公宾，字子仲。\n秦非，字子之。\n漆雕从，字子文。\n燕伋，字子思。\n公夏守，字子乘。\n勾井疆。\n步叔乘，字子车。\n右作蜀，字子明。\n邽巽，字子歛。\n施之常，字子恒。\n申缋，字子周。\n乐欬，字子声。\n颜之仆，字子叔。\n孔忠，字子蔑。\n漆雕哆，字子歛。\n悬成，字子横。\n颜相，字子襄。\n", "para_ids": [2174, 2175, 2176, 2177, 2178, 2179, 2180, 2181, 2182, 2183, 2184, 2185, 2186, 2187, 2188, 2189, 2190, 2191, 2192, 2193, 2194, 2195, 2196, 2197, 2198, 2199, 2200, 2201, 2202, 2203, 2204, 2205, 2206, 2207, 2208, 2209, 2210, 2211, 2212, 2213, 2214, 2215, 2216, 2217, 2218, 2219, 2220, 2221, 2222, 2223, 2224, 2225, 2226, 2227, 2228, 2229, 2230, 2231, 2232, 2233, 2234, 2235, 2236, 2237, 2238, 2239, 2240, 2241, 2242, 2243, 2244, 2245, 2246, 2247, 2248, 2249]}
{"uid": 289, "level": "h2", "h1": "《孔子家语》", "h2": "《本姓解》第三十九", "h3": "39．1", "text": "孔子之先，宋之后也。微子启、帝乙之元子，纣之庶兄。以圻内诸侯，入为王卿士。微、国名，子爵。初，武王克殷，封纣之子武庚于朝歌，使奉汤祀。武王崩，而与管、蔡、霍三叔作难。周公相成王东征之。二年，罪人斯得，乃命微子于殷后，作《微子之命》由之，与国于宋，徙殷之子孙。唯微子先往仕周，故封之贤。其弟曰仲思，名衍，或名泄。嗣微子后，故号微仲。生宋公稽。冑子虽迁爵易位，而班级不及其故者，得以故官为称。故二微虽为宋公，而犹以微之号自终，至于稽乃称公焉。宋公生丁公申。申公生缗公共及襄公熙。熙生弗父何及厉公方祀。方祀以下，世为宋卿。弗父何生送父周。周生世子胜。胜生正考甫。考甫生孔父嘉。五世亲尽，别为公族。故后以孔为氏焉。一曰：孔父者，生时所赐号也，是以子孙遂以氏族。孔父生子木金父。金父生睪夷。睪夷生防叔，避华氏之祸而犇鲁。防叔生伯夏。夏生叔梁纥。曰：“虽有九女，是无子。”其妾生孟皮，孟皮一字伯尼，有足病，于是乃求婚于颜氏。颜氏有三女，其小曰征在。颜父问三女曰：“陬大夫虽父祖为士，然其先圣王之裔。今其人身长十尺，武力绝伦，吾甚贪之，虽年大性严，不足为疑。三子孰能为之妻？”二女莫对。征在进曰：“从父所制，将何问焉？”父曰：“即尔能矣。”遂以妻之。征在既往，庙见，以夫之年大，惧不时有男，而私祷尼丘山以祈焉。生孔子，故名丘字仲尼。孔子三岁而叔梁纥卒，葬于防，至十九，娶于宋之上官氏。生伯鱼。鱼之生也，鲁昭公以鲤鱼赐孔子，荣君之贶。故因以名鲤，而字伯鱼。鱼年五十，先孔子卒。\n齐太史子与适鲁，见孔子。孔子与之言道，子与悦，曰：“吾鄙人也，闻子之名，不覩子之形，久矣！而未知宝贵也。乃今而后知泰山之为高，渊海为大。惜乎夫子之不逢明王，道德不加于民，而将垂宝以贻后世。”遂退而谓南宫敬叔曰：“今孔子先圣之嗣，自弗父何以来，世有德让，天所祚也。成汤以武德王天下，其配在文。殷宗已下，未始有也。孔子生于衰周，先王典籍，错乱无纪；而乃论百家之遗记，考正其义，祖述尧、舜，宪章文、武，删《诗》述《书》，定礼理乐，制作《春秋》，讚赞《易》道，垂训后嗣，以为法式，其文德著矣。然凡所教诲，束修已上，三千馀人。或者天将欲与素王之乎？夫何其盛也。”敬叔曰：“殆如吾子之言。夫物莫能两大。吾闻圣人之后，而非继世之统，其必有兴者焉。今孔子之道至矣，乃将施乎无穷，虽欲辞天之祚，故未得耳。”子贡闻之，以二子告孔子。子曰：“岂若是哉？乱而治之，滞而起之，自吾志。天何与焉！”\n", "para_ids": [2250, 2251]}
{"uid": 290, "level": "h2", "h1": "《孔子家语》", "h2": "《终记解》第四十", "h3": "40．1", "text": "孔子蚤晨作，负手曳杖，逍遥于门而歌曰：“泰山其颓乎！梁木其坏乎！哲人其萎乎！”既歌而入，当户而坐。子贡闻之，曰：“泰山其颓，则吾将安仰？梁木其坏，则吾将安杖？哲人其萎，吾将安放？夫子殆将病也。”遂趋而入。夫子叹而言曰：“赐！汝来何迟。予畴昔梦坐奠于两楹之间，夏后氏殡于东阶之上，则犹在阼也；殷人殡于两楹之间，则与宾主夹之也；周人殡于西阶之上，则犹宾之也。而丘也即殷人，夫明王不兴，则天下其孰能宗余？余殆将死。”遂寝病，七日而终。时年七十二矣。\n哀公诔曰：“昊天不弔，不整遗一老，俾屏余一人以在位。茕茕余在疚，于乎！哀哉！尼父无自律。”子贡曰：“公其不没于鲁乎？夫子有言曰：‘礼失则昏，名失则愆。失志为昏，失所为愆。’生不能用，死而诔之，非礼也；称一人，非名。君两失之也。”\n既卒，门人疑所以服夫子者。子贡曰：“昔夫子丧颜回也，若丧其子而无服。丧子路亦然。今请丧夫子若丧父而无服。”于是弟子皆弔服而加麻。出有所之，则由绖。子夏曰：“入宜绖可也，出则不绖。”子游曰：“吾闻诸夫子，丧朋友，居则绖，出则否；丧所尊，虽绖而出，可也。”\n孔子之丧，公西赤掌殡葬焉。唅以踈米三具，袭衣十有一称，加朝服一，冠章甫之冠，珮象环，径五寸而綨组绶，桐棺四寸，柏棺五寸，饬棺墙，置翣设披，周也；设崇，殷也；绸练设旐，夏也。兼用三王礼，所以尊师，且备古也。\n葬于鲁城北泗水上，藏入地不及泉。而封为偃斧之形，高四尺，树松柏为志焉。弟子皆家于墓，行心丧之礼。既葬，有自燕来观者，舍于子夏氏。子贡谓之曰：“吾亦人之葬圣人，非圣人之葬人。子奚观焉？昔夫子言曰：‘吾见封若夏屋者，见若斧矣。从若斧者也。’马鬣封之谓也。今徒一日三斩板而以封，尚行夫子之志而已。何观乎哉？”\n二三子三年丧毕，或留或去。惟子贡庐于墓六年。自后群弟子及鲁人处墓如家者，百有馀家。因名其居曰“孔里”焉。\n", "para_ids": [2252, 2253, 2254, 2255, 2256, 2257]}
{"uid": 291, "level": "h2", "h1": "《孔子家语》", "h2": "《正论解》第四十一", "h3": "41．1", "text": "孔子在齐，齐侯出田，招虞人以弓。不进，公使执之。对曰：“昔先君之田也，旃以招大夫，弓以招士，皮冠以招虞人。臣不见皮冠，故不敢进。”乃舍之。孔子闻之，曰：“善哉！守道不如守官，君子韪之。”\n齐国书伐鲁，季康子使冉求率左师御之，樊迟为右。“非不能也，不信乎。请三刻而踰之。”如之，众从之。师入齐军。“齐军遁。”冉有用戈，故能入焉。孔子闻之，曰：“义也。”既战，季孙谓冉有曰：“子之于战，学之乎？性达之乎？”对曰：“学之。”季孙曰：“从事孔子，恶乎学？”冉有曰：“即学之孔子也。夫孔子者大圣，无不该，文武并用兼通。求也适闻其战法，犹未之详也。”季孙悦。樊迟以告孔子，孔子曰：“季孙于是乎可谓悦人之有能矣。”\n南容说、仲孙何忌既除丧，而昭公在外，未之命也。定公即位，乃命之。辞曰：“先臣有遗命焉，曰：夫礼、人之干也，非礼则无以立。嘱家老，使命二臣必事孔子而学礼，以定其位。”公许之。二子学于孔子，孔子曰：“能补过者，君子也。《诗》云：‘君子是则是效。’孟僖子可则傚矣。惩己所病，以诲其嗣。《大雅》所谓‘诒厥孙谋，以燕翼子。’是类也夫！”\n卫孙文子得罪于献公，居戚。公卒，未葬，文子击钟焉。延陵季子适晋，过戚，闻之，曰：“异哉！夫子之在此也，犹燕子巢于幕也，惧犹未也，又何乐焉？君又在殡，可乎？”文子于是终身不听琴瑟。孔子闻之，曰：“季子能以义正人，文子能克己服义，可谓善改矣。”\n孔子览《晋志》，晋赵穿杀灵公，赵盾亡，未及山而还。史书：“赵盾弑君。”盾曰：“不然。”史曰：“子为正卿，亡不出境，返不讨贼，非子而谁？”盾曰：“呜呼！我之怀矣，自诒伊戚，其我之谓乎？”孔子叹曰：“董狐、古之良史也，书法不隐；赵宣子、古之良大夫也。为法受恶；受恶，惜也。越境乃免。”\n郑伐陈，入之，使子产献捷于晋。晋人问陈之罪焉，子产对曰：“陈亡周之大德，豕恃楚众，冯陵弊邑，是以有往年之告。未获命，则又有东门之役。当陈隧者，井堙木刊，敝邑大惧，天诱其衷，启敝邑心，知其罪，授首于我。用敢献功。”晋人曰：“何故侵小？”对曰：“先王之命，惟罪所在，各致其辟。且昔天子一圻，列国一同，自是以衰，周之制也。今大国多数圻矣。若无侵小，何以至焉！”晋人曰：“其辞顺。”孔子闻之，谓子贡曰：“志有之，言以足志，文以足言。不言谁知其志？言之无文，行之不远。晋为伯，郑入陈，非文辞不为功。慎辞哉！”\n楚灵王汰侈，右尹子革侍坐。左史倚相趋而过，王曰：“是良史也，子善视之。是能读《三坟》、《五典》、《八索》、《九丘》。”对曰：“夫良史者，记君之过，扬君之善。而此子以润辞为官，不可为良史。臣又尝问焉，昔周穆王欲肆其心，将过行天下，使皆有车辙马迹焉。祭公谋父作《祈昭》以止王心，王是以获殁于文宫。臣闻其诗焉而弗知。若问远焉，其焉能知？”王曰：“子能乎？”对曰：“能。其诗曰：‘祈昭之愔愔乎，式昭德音，思我王度。式如玉，式如金，刑民之力，而无有醉饱之心。’”灵王揖而入，馈不食，寝不寐。数日，则固不能胜其情，以及其难。孔子读其志，曰：“克己复礼为仁。信善哉！楚灵王若能如是，岂其辱于干溪？子革之非左史，所以风也。称诗以谏，顺哉！”\n叔孙穆子避难奔齐，宿于庚宗之邑。庚宗寡妇通焉，而生牛。穆子反鲁，以牛为内竖，相家。牛谗叔孙二人，杀之。叔孙有病，牛不通其馈，不食而死。牛遂辅叔孙庶子昭而立之。昭子既立，朝其家众曰：“竖牛祸叔孙氏，使乱大从，杀适立庶，又披其邑，以求舍罪。罪莫大焉！必速杀之。”遂杀竖牛。孔子曰：“叔孙昭子之不劳，不可能也。周任有言曰：‘为政者不赏私劳，不罚私怨。’《诗》云：‘有觉德行，四国顺之。’昭子有焉！”\n晋邢侯与雍子争田。叔鱼摄理，罪在雍子。雍子纳其女于叔鱼，叔鱼弊其邢狱。邢侯怒，杀叔鱼与雍子于朝。韩宣子问罪于叔向，叔向曰：“三奸同罪，施生戮死，可也。雍子自知其罪，而赂以置直，鲋也鬻狱。邢侯专杀，其罪一也已。恶而掠美为昏，贪以败官为默，杀人不忌为贼。《夏书》曰：‘昏默贼杀，咎陶之刑也。’请从之。”乃施邢侯，而尸雍子、叔鱼于市。孔子曰：“叔向、古之遗直也。治国制刑，不隐于亲，三数叔鱼之罪，不为末减，曰义，可谓直矣。平丘之会，数其贿也，以宽卫国，晋不为㬥。归鲁季孙，称其诈也。以宽鲁国，晋不为虐。邢侯之狱，言其贪也，以正刑书，晋不为颇。三言而除三恶、加三利，杀亲益荣，由义也夫。”\n郑有乡校，乡校之士，非论执政。鬷明欲毁乡校。子产曰：“何以毁为？夫人朝夕退而游焉，以议执政之善否。其所善者，吾则行之；其所否者，吾则改之。若之何其毁也？我闻忠善以损怨，不闻立威以防怨。防怨，犹防水也。大决所犯，伤人必多，吾弗克救也。不如小决使导之，不如吾所闻而药之。”孔子闻是言也，曰：“吾以是观之，人谓子产不仁，吾不信也。”\n晋平公会诸侯于平丘。齐侯及盟，郑子产争贡赋之所承，曰：“昔日天子班贡，轻重以列，列尊卑而贡，周之制也。卑而贡重者甸服。郑伯南也，而使从公侯之贡，惧弗给也。敢以为请。”自日中诤之，以至于昏。晋人许之，孔子曰：“子产于是行也，是以为国也。《诗》云：‘乐只君子，邦家之基。’子产、君子之于乐者。且曰：合诸侯而艺贡事，礼也。”\n郑子产有疾，谓子太叔曰：“我死，子必为政。唯有德者能以宽服民，其次莫如猛。夫火烈，民望而畏之，故鲜死焉。水濡弱，民狎而翫之，则多死焉。故宽难。”子产卒，子太叔为政。不忍猛、而宽。郑国多掠盗。太叔悔之，曰：“吾早从夫子，必不及此。”孔子闻之，曰：“善哉！政宽则民慢，慢则糺于猛；猛则民残，民残则施之以宽，宽以济猛，猛以济宽，宽猛相济，政是以和。《诗》云：‘民亦劳止，汔可小康。惠此中国，以绥四方。’施之以宽也。‘毋纵诡随，以谨无良。式遏寇虐，惨不畏明。’糺之以猛也。‘柔远能迩，以定我王。’平之以和也。又曰：‘不竞不絿，不刚不柔；布政优优，百禄是遒。’和之至也。”子产之卒也，孔子闻之，出涕，曰：“古之遗爱也。”\n孔子适齐，过泰山之侧，有妇人哭于野者而哀。夫子式而听之，曰：“此哀一似重有忧者。”使子贡往问之。而曰：“舅死于虎，吾夫又死焉，今吾子又死焉！”子贡曰：“何不去乎？”妇人曰：“无苛政。”子贡以告孔子。子曰：“小子识之！苛政猛于暴虎也。”\n晋魏献子为政，分祁氏及羊舌氏之田，以赏诸大夫及其子成，皆以贤举也。又谓贾辛曰：“今汝有力于王室，吾是以举汝。行乎，敬之哉！毋堕乃力。”孔子闻之，曰：“魏子之举也，近不失亲，远不失举，可谓美矣。又闻其命贾辛也，以为忠。《诗》云：‘永言配命，自求多福。’忠也。魏子之举也义，其命也忠，其长有后于晋国乎。”\n赵𥳑子赋晋国一鼓钟，以铸刑鼎，著范宣子所为刑书焉。孔子曰：“晋其亡乎，失其度矣！夫晋国将守唐叔之所受法度，以经纬其民者也。卿大夫以序守之，民是以能遵其道而守其业。贵贱不愆，谓度也。文公是以作执秩之官，为被庐之法，以为盟主。今弃此度也而为刑鼎。民在鼎矣，何以尊贵？何业之守也？贵贱无序，何以为国？且夫宣子之刑，夷之蒐也。晋国乱制，若之何其为法乎？”\n楚昭王有疾，卜曰：“河为祟。”王弗祭。大夫请祭诸郊，王曰：“三代命祀，祭不越望。江、汉、沮、漳，楚之望也。祸福之至，不是过乎？不谷虽不德，河非所获罪也。”遂不祭。孔子曰：“楚昭王知大道矣，其不失国也宜哉！《夏书》曰：‘维彼陶唐，率彼天常，在此冀方。今失其行，乱其纪纲，乃灭而亡。’又曰：‘允出玆在玆，由己率常可矣。’”\n卫孔文子使太叔疾出其妻，而以其女妻之。疾诱其初妻之娣，为之立宫；与文子女，如二妻之礼。文子怒，将攻之。孔子舍璩伯玉之家，文子就而访焉。孔子曰：“簠簋之事，则尝闻学之矣。兵甲之事，未之闻也。”退而命驾而行，曰：“鸟则择木，木岂能择鸟乎？”文子遽自止之，曰：“圉也岂敢度其私哉！亦访卫国之难也。”将止，会季康子问冉求之战，冉求既对之，又曰：“夫子播之百姓，质诸鬼神而无憾，用之则有名。”康子言于哀公，以币迎孔子。曰：“人之于冉求，信之矣，将大用之。”\n齐陈恒弑其君𥳑公。孔子闻之，三日沐浴而适朝，告于哀公曰：“陈恒弑其君，请伐之。”公弗许。三请，公曰：“鲁为齐弱久矣。子之伐也，将若之何？”对曰：“陈恒弑其君，民之不与者半。以鲁之众，加齐之半，可克也。”公曰：“子告季氏。”孔子辞，退而告人曰：“以吾从大夫之后，不敢不告也。”\n子张问曰：“《书》云：‘高宗三年不言，言乃雍。’有诸？”孔子曰：“胡为其不然也！古者天子崩，则世子委政于冢宰三年。成汤既殁，太甲听于伊尹。武王既丧，成王听于周公。其义一也。”\n卫孙桓子侵齐，遇败焉。齐人乘之，新筑大夫仲叔于奚以其众救桓子，桓子乃免。卫人以邑赏仲叔于奚，于奚辞，请曲悬之乐，繁缨以朝。许之，书在三官。子路仕卫，见其政，以访孔子。孔子曰：“惜也！不如多与之邑，唯器与名不可以假人。君之所司也，名以出信，信以守器，器以藏礼，礼以行义，义以生利，利以平民，政之大节也。若以假人，与人政也。政亡则国家从，不可止已。”\n公父文伯之母纺绩不解，文伯谏焉。其母曰：“古者王后亲织玄紞。公侯之夫人，加之纮綖。卿之内子为大带。命妇成祭服。列士之妻，加之以朝服。自庶士已下，各衣其夫。秋而戎事，烝而献功，男女纺绩，愆则有辟。圣王之制也。今我寡也，尔又在位。朝夕恪勤，犹恐亡先人之业，况有怠惰，其何以避辟？”孔子闻之，曰：“弟子志之！季氏之妇，可谓不过矣。”\n樊迟问于孔子曰：“鲍牵事齐君，执政不挠，可谓忠矣，而君刖之。其为至闇乎？”孔子曰：“古之士者，国有道则尽忠以辅之，无道则退身以避之。今鲍庄子食于淫乱之朝，不量主之明暗，以受大刑，是智之不如葵，葵犹能卫其足。”\n季康子欲以一井田出法赋焉，使访孔子。子曰：“丘弗识也。”冉有三发，卒曰：“子为国老，待子而行，若之何子之不言也？”孔子不对，而私于冉有曰：“求！汝来，汝弗闻乎？先王制土，籍田以力，而底其远近；赋里以入，而量其有无；任力以夫，而议其老幼。于是鳏、寡、孤、疾、老者，有军旅之出则征之，无则已。其岁，收田一井，出获秉缶米刍槀，不是过，先王以为之足，君子之行，必度于礼。施取其厚，事举其中，歛从其薄。若是其已丘亦足矣。若不度于礼，而贪冒无厌，则虽赋田，将有不足。且子孙若以行之而取法，则有周公之典在；若欲犯法，则苟行之，又何访焉？”\n子游问于孔子曰：“夫子之极言子产之惠也，可得闻乎？”孔子曰：“谓在爱民而已矣。”子游曰：“爱民谓之德教。何翅施惠哉？”孔子曰：“夫子产者，犹众人之母也。能食之，而不能教也。”子游曰：“其事可言乎？”孔子曰：“子产以所乘之车济冬涉，是爱而无教也。”\n定公问于孔子曰：“二三大夫皆劝寡人，使隆敬于高年，何也？”孔子对曰：“君之及此言也，将天下实赖之。岂唯鲁哉！”公曰：“何也？其义可得闻乎？”孔子曰：“昔者，有虞氏贵德而尚齿，夏后氏贵爵而尚齿，殷人贵富而尚齿，周人贵亲而尚齿。虞、夏、殷、周，天下之上王也，未有遗年者焉，年者贵于天下久矣。次于事亲，是故朝廷同爵而尚齿；七十杖于朝，君问则席；八十则不仕朝，君问则就之，而悌达乎朝廷矣。其行也，肩而不并，不错则随。班白之老，不以其任于路，而悌达乎道路矣。居乡以齿，而老穷不匮，强不犯弱，众不暴寡，而悌达乎州巷矣。古之道，五十不为甸役，颁禽隆之长者，而悌达乎蒐狩矣；军旅五什，同齿则尚齿，而悌达乎军旅矣。夫圣人之教，孝悌发诸朝廷，行于道路，至于州巷，放于蒐狩，循于军旅。则众感以义，死之而弗敢犯。”公曰：“善哉！寡人虽闻之，弗能成。”\n哀公问于孔子曰：“寡人闻东益不祥，信有之乎？”孔子曰：“不祥有五，而东益不与焉。夫损人而自益，身之不祥也；弃老而取幼，家之不祥也；释贤而任不肖，国之不祥也；老者不教，幼者不学，俗之不祥也；圣人伏匿，愚者擅权，天下之不祥也。不祥有五，东益不与焉。”\n孔子适季孙，季孙之宰谒曰：“君使求假于田，将与之乎？”季孙未言。孔子曰：“吾闻之，君取于臣，谓之取；与于臣，谓之赐。臣取于君，谓之假；与于君，谓之献。”季孙色然悟曰：“吾诚未达此义。”遂命其宰曰：“自今已往，君有取，一切不得复言假也。”\n", "para_ids": [2258, 2259, 2260, 2261, 2262, 2263, 2264, 2265, 2266, 2267, 2268, 2269, 2270, 2271, 2272, 2273, 2274, 2275, 2276, 2277, 2278, 2279, 2280, 2281, 2282, 2283, 2284]}
{"uid": 292, "level": "h2", "h1": "《孔子家语》", "h2": "《曲礼子贡问》第四十二", "h3": "42．1", "text": "子贡问于孔子曰：“晋文公实召天子，而使诸侯朝焉。夫子作《春秋》，云天王狩于河阳。何也？”孔子曰：“以臣召君，不可以训。亦书其率诸侯事天子而已。”\n孔子在宋，见桓魋自为石椁，三年而不成，工匠皆病。夫子愀然曰：“若是其靡也，死不如速朽之愈也。”冉子仆，曰：“礼，凶事不豫。此何谓也乎？”夫子曰：“既死而议谥，谥定而卜葬，既葬而立庙，皆臣子之事，非所豫属也。况自为之哉？”南宫敬叔以富得罪于定公，犇卫。卫侯请复之，载其宝以朝。夫子闻之，曰：“若是其货也，丧不若速贫之愈也。”子游侍，曰：“敢问何谓如此？”孔子曰：“富而不好礼，殃也。敬叔以富丧矣，而又弗改。吾惧其将有后患也。”敬叔闻之，骤如孔氏，而后循礼施散焉。\n孔子在齐，齐大旱，春饥。景公问于孔子曰：“如之何？”孔子曰：“凶年则乘驽马，力役不兴，驰道不修，祈以币玉，祭事不悬，祀以下牲。此则贤君自贬以救民之礼也。”\n孔子适季氏，康子昼居内寝。孔子问其所疾，康子出见之。言终，孔子退。子贡问曰：“季孙不疾，而问诸疾，礼与？”孔子曰：“夫礼，君子不有大故，则不宿于外；非致齐也，非疾也，则不昼处于内。是故夜居于外，虽弔之可也；昼居于内，虽问其疾可也。”\n孔子为大司寇。国厩焚，子退朝，而之火所。乡人有自为火来者，则拜之，士一，大夫再。子贡曰：“敢问何也？”孔子曰：“其来者，亦相弔之道也。吾为有司，故拜之。”\n子贡问曰：“管仲失于奢，晏子失于俭。与其俱失也，二者孰贤？”孔子曰：“管仲镂簋而朱纮，旅树而反坫，山节藻棁，贤大夫也，而难为上。晏平仲祀其先祖，而豚肩不揜豆，一狐裘三十年，贤大夫也，而难为下。君子上不僭下，下不偪上。”\n冉求曰：“臧文仲知鲁国之政，立言垂法，于今不可亡，可谓知礼者矣。”孔子曰：“昔臧文仲安知礼？夏父弗忌逆祀，而不止也，燔柴于灶以祀焉。夫灶者，老妇之所祭也。盛于甕，尊于瓶，非所祭也。故曰：礼也者，犹体也。体不备，谓之不成人。设之不当，犹不备也。”\n子路问于孔子曰：“臧武仲率师，与邾人战于狐鲐，遇败焉，师人多丧而无罚。古之道然与？”孔子曰：“凡谋人之军，师败则死之；谋人之国邑，危则亡之。古之道也，其君在焉者，有诏则无讨。”\n晋将伐宋，使人觇之。宋阳门之介夫死，司城子罕哭之哀。觇者反，言于晋侯曰：“阳门之介夫死，而子罕哭之哀。民咸悦。宋殆未可伐也。”孔子闻之，曰：“善哉！觇国乎！《诗》云：‘凡民有丧，匍匐救之。’子罕有焉。虽非晋国，天下其孰能当之？是以周任有言曰：‘民悦其爱者，弗可敌也。’”\n楚伐吴，工尹商阳与陈弃疾追吴师。及之，弃疾曰：“王事也，子手弓而可。”商阳手弓。弃疾曰：“子射诸。”射之，毙一人，韔其弓。又及，弃疾谓之，又毙二人。每毙一人，辄掩其目，止其御，曰：“吾朝不坐，燕不与，杀三人亦足以反命矣。”孔子闻之，曰：“杀人之中，又有礼焉！”子路怫然进曰：“人臣之节，当君大事，唯力所及，死而后已。夫子何善此？”子曰：“然。如汝言也，吾取其有不忍杀人之心而已。”\n孔子在卫，司徒敬之卒，夫子弔焉。主人不哀，夫子哭不尽声而退。蘧伯玉请曰：“卫鄙俗，不习丧礼。烦吾子辱相焉。”孔子许之。掘中霤而浴，毁灶而缀足，袭于床；及葬，毁宗而躐行；出于大门，及墓，男子西面，妇人东面，既封而归，殷道也。孔子行之。子游问曰：“君子行礼，不求变俗，夫子变之矣。”孔子曰：“非此之谓也。丧事则从其质而矣。”\n宣公八年，六月辛巳，有事于太庙，而东门襄仲卒，壬午犹绎。子由见其故，以问孔子曰：“礼与？”孔子曰：“非礼也。卿卒不绎。”\n季桓子丧康子，练而无衰。子游问于孔子曰：“既服练服，可以除衰乎？”孔子曰：“无衰衣者不以见宾，何以除焉！”\n邾人以同母异父之昆弟死，将为之服，因颜克而问礼于孔子。子曰：“继父同居者，则异父昆弟从为之服；不同居，继父且犹不服，况其子乎？”\n齐师侵鲁，公叔务人遇人入保，负杖而息。务人泣曰：“使之虽病，任之虽重，君子弗能谋，士弗能死，不可也。我则既言之矣，敢不勉乎？”与其邻嬖童汪锜乘往，犇敌死焉。皆殡。鲁人欲勿殇童汪锜，问于孔子。子曰：“能执干戈以卫社稷，可无殇乎？”\n鲁昭公夫人吴孟子卒，不赴于诸侯。孔子既致仕，而往弔焉。适于季氏，季氏不绖，孔子投绖而不拜。子游问曰：“礼与？”孔子曰：“主人未成服，则弔者不绖焉，礼也。”\n公父穆伯之丧，敬姜昼哭；文伯之丧，昼夜哭。孔子曰：“季氏之妇，可谓知礼矣！爱而无私，上下有章。”\n南宫縚之妻，孔子之兄女，丧其姑，夫子诲之髽，曰：“尔毋从从尔，毋扈扈尔。”盖榛以为笄，长尺，而总八寸。\n子张有父之丧，公明仪相焉。问启颡于孔子，孔子曰：“拜而后启颡，颓乎其顺也；启颡而后拜，颀乎其至也。三年之丧，吾从其至者。”\n孔子在卫，卫之人有送葬者，而夫子观之，曰：“善哉，为丧乎！足以为法也。小子识之。”子贡问曰：“夫子何善尔也？”曰：“其往也如慕，其返也如疑。”子贡曰：“岂若速返而虞哉？”子曰：“此情之至者也。小子识之！我未之能也。”\n卞人有母死而孺子之泣者。孔子曰：“哀则哀矣，而难继也。夫礼、为可传也，为可继也。故哭踊有节，而变除有期。”\n孟献子禫，悬而不乐，可御而不处内。子游问于孔子曰：“若是则过礼也？”孔子曰：“献子可谓加于人一等矣。”\n鲁人有朝祥而暮歌者，子路笑之。孔子曰：“由！尔责于人终无已夫？三年之丧，亦已久矣夫。”子路出。孔子曰：“又多乎哉！踰月则其善也。”\n子路问于孔子曰：“伤哉，贫也！生而无以供养，死则无以为礼也？”孔子曰：“啜菽饮水，尽其欢心，斯谓之孝。歛手足形，旋葬而无椁，称其财，斯谓之礼，贫何伤乎？”\n吴延陵季子聘于上国，适齐。于其返也，其长子死于嬴、博之间。孔子闻之，曰：“延陵季子、吴之习于礼者也。往而观其葬焉。”其歛以时服而已，其圹揜坎，深不至于泉，其葬无明器之赠。既葬，其封广轮揜坎，其高可肘隐也。既封，则季子左袒，右还其封，且号者三，曰：“骨肉归于土，命也。若魂气则无所不之，无所不之而遂行。”孔子曰：“延陵季子之于礼，其合矣。”\n子游问丧之具，孔子曰：“称家之有亡焉。”子游曰：“有亡恶乎齐？”孔子曰：“有也，则无过礼；苟亡矣，则歛手足形。还葬，悬棺而封。人岂有非之者哉？故夫丧亡，与其哀不足而礼有馀也，不若礼不足而哀有馀也。祭礼，与其敬不足而礼有馀也，不若礼不足而敬有馀也。”\n伯高死于卫，赴于孔子。子曰：“吾恶乎哭诸？兄弟、吾哭诸庙；父之友、吾哭诸庙门之外；师、吾哭诸寝；朋友、吾哭诸寝门之外；所知、吾哭诸野，今于野则已踈，于寝则已重。夫由赐也而见我，吾哭于赐氏。”遂命子贡为之主，曰：“为尔哭也来者，汝拜之。知伯高而来者，汝勿拜。”既哭，使子张往弔焉。未至，冉求在卫，摄束帛乘马而以将之。孔子闻之，曰：“异哉！徒使我不成礼于伯高者，是冉求也。”\n子路有姊之丧，可以除之矣，而弗除。孔子曰：“何不除也？”子路曰：“吾寡兄弟，而弗忍也。”孔子曰：“行道之人皆弗忍。先王制礼，过之者俯而就之，不至者企而望之。”子路闻之，遂除之。\n伯鱼之丧母也，期而犹哭。夫子闻之，曰：“谁也？”门人曰：“鲤也。”孔子曰：“嘻！其甚也，非礼也！”伯鱼闻之，遂除之。\n卫公使其大夫求婚于季氏。桓子问礼于孔子，子曰：“同姓为宗，有合族之义。故系之以姓而弗别，啜之以食而弗殊。虽百世，婚姻不得通，周道然也。”桓子曰：“鲁卫之先，虽寡兄弟，今已绝远矣。可乎？”孔子曰：“固非礼也。夫上祖祢，以尊尊之；下治子孙，以亲亲之；旁治昆弟，所以敦睦也。此先王不易之教也。”\n有若问于孔子曰：“国君之于同姓，如之何？”孔子曰：“皆有宗道焉。故虽国君之尊，犹百世不废其亲，所以崇爱也。虽于族人之亲，而不敢戚君，所以谦也。”\n", "para_ids": [2285, 2286, 2287, 2288, 2289, 2290, 2291, 2292, 2293, 2294, 2295, 2296, 2297, 2298, 2299, 2300, 2301, 2302, 2303, 2304, 2305, 2306, 2307, 2308, 2309, 2310, 2311, 2312, 2313, 2314, 2315]}
{"uid": 293, "level": "h2", "h1": "《孔子家语》", "h2": "《曲礼子夏问》第四十三", "h3": "43．1", "text": "子夏问于孔子曰：“居父母之仇如之何？”孔子曰：“寝苫枕干，不仕，弗与共天下也。遇于朝市，不返兵而斗。”曰：“请问居昆弟之仇如之何？”孔子曰：“仕弗与同国，衔君命而使，虽遇之不斗。”曰：“请问从父、昆弟之仇如之何？”曰：“不为魁，主人能报之，则执兵而陪其后。”\n子夏问：“三年之丧既卒哭，金革之事无避，礼与？初有司为之乎？”孔子曰：“夏后氏之丧三年，既殡而致事；殷人既葬而致事；周人既卒哭而致事。《记》曰：君子不夺人之亲，亦不夺故也。”子夏曰：“金革之事无避者，非与？”孔子曰：“吾闻诸老聃曰：鲁公伯禽、有为为之也。今以三年之丧从利者，吾弗知也。”\n子夏问于孔子曰：“《记》云：周公相成王，教之以世子之礼。有诸？”孔子曰：“昔者成王嗣立，幼未能莅阼。周公摄政而治，抗世子之法于伯禽，欲王之知父子、君臣之道，所以善成王也。夫知为人子者，然后可以为人父；知为人臣者，然后可以为人君；知事人者，然后可以使人。是故抗世子法伯禽，使成王知父子、君臣、长幼之义焉。凡君之于世子，亲则父也，尊则君也。有父之亲，有君之尊，然后兼天下而有之，不可不慎也。行一物而善者，唯世子齿于学之谓也。世子齿于学，则国人观之，曰：‘此将君我，而与我齿让，何也？’曰：‘有父在，则礼然。’然而众知父子之道矣。其二曰：‘此将君我，而与我齿让，何也？’曰：‘有君在，则礼然。’然而众知君臣之义矣。其三曰：‘此将君我，而与我齿让，何也？’曰：‘长长也，则礼然。’然而众知长幼之节矣。故父在斯为子，君在则为臣。居子与臣之位，所以尊君而亲亲也。在学，学之为父子焉，学之为君臣焉，学之为长幼焉。父子、君臣、长幼之道得，而后国治。语曰：‘乐正司业，父师司成，一有元良，万国以贞。’世子之谓也。闻之曰：为人臣者曰：杀其身有益于君，则为之。况于其身以善其君乎？周公优为之。”\n子夏问于孔子曰：“居君之母与妻之丧，如之何？”孔子曰：“居处、言语、饮食衎尔，于丧所则称其服而已。”“敢问伯母之丧如之何？”孔子曰：“伯母叔母䟽衰期，而踊不绝地；姑、姊妹之大功，踊绝于地。若知此者，由文矣哉！”\n子夏问于夫子曰：“凡丧，小功已上，虞祔练祥之祭，皆沐浴，于三年之丧，子则尽其情矣。”孔子曰：“岂徒祭而已哉！三年之丧，身有疡则浴，首有疮则沐，病则饮酒食肉。毁瘠而为病，君子不为也。毁则死者，君子为之，且祭之沐浴，为齐洁也，非为饰也。”\n子夏问于孔子曰：“客至，无所舍，而夫子曰：‘生于我乎馆。’客死，无所殡，夫子曰：‘死于我乎殡。’敢问礼与？仁者之心与？”孔子曰：“吾闻诸老聃曰：‘馆人，使若有之，恶有有之而不得殡乎？’夫仁者、制礼者也，故礼者不可不省也。礼不同不异，不丰不杀，称其义以为之宜。故曰：‘我战则克，祭则受福。’盖得其道矣。”\n孔子食于季氏。食祭，主人不辞，不食，客不饮，而餐。子夏问曰：“礼与？”孔子曰：“非礼也，从主人也。吾食于少施氏而饱，少施氏食我以礼，吾食祭，作而辞曰：‘䟽食不足祭也。’吾餐，而作辞曰：‘䟽食，不敢以伤吾子之性’。主人不以礼，客不敢尽礼；主人尽礼，则客不敢不尽礼也。”\n子夏问曰：“官于大夫，既外于公，而反为之服，礼与？”孔子曰：“管仲遇盗，取二人焉，上之为臣，曰：‘所以游辟者，可人也。’公许。管仲卒，桓公使为之服。官于大夫者为之服也，自管仲始也，有君命焉！”\n子贡问居父母丧，孔子曰：“敬为上，哀次之，瘠为下，颜色称情，戚容称服。”曰：“请问居兄弟之丧？”孔子曰：“兄弟之丧，则存乎书䇲矣。”\n子贡问于孔子曰：“殷人既定而弔于圹，周人反哭而弔于家，如之何？”孔子曰：“反哭之弔也，丧之至也，反而亡矣，失之矣。于斯为甚，故弔之。死、人卒事也，殷以悫，吾从周。殷人既练之明日而祔于祖，周人既卒哭之明日而祔于祖。祔、祭神之始事也。周以戚，吾从殷。”\n子贡问曰：“闻诸晏子，少连大连善居丧，其有异称乎？”孔子曰：“父母之丧，三日不怠，三月不解，期悲哀，三年忧，东夷之子，达于礼者也。”\n子游问曰：“诸侯之世子，丧慈母如母，礼与？”孔子曰：“非礼也。古者男子外有傅父，内有慈母，君命所使教子者也。何服之有？昔鲁孝公少丧其母，其慈母良。及其死也，公弗忍，欲丧之，有司曰：‘礼，国君慈母无服。今也君为之服，是逆古之礼而乱国法也。若终行之，则有司将书之，以示后世，无乃不可乎？’公曰：‘古者天子丧慈母，练冠以燕居。’遂练冠以丧慈母。丧慈母如母，始则鲁孝公之为也。”\n孔子适卫，遇旧馆人之丧，入而哭之哀。出，使子贡脱骖以赠之。子贡曰：“于所识之丧，不能有所赠。赠于旧馆，不已多乎？”孔子曰：“吾向入哭之，遇一哀而出涕，吾恶夫涕而无以将之。小子行焉。”\n子路问于孔子曰：“鲁大夫练而杖，礼与？”孔子曰：“吾不知也。”子路出，谓子贡曰：“吾以为夫子无所不知，夫子亦徒有所不知也？”子贡曰：“子所问何哉？”子路曰：“由问鲁大夫练而杖，礼邪？夫子曰：‘吾不知也。’”子贡曰：“止，吾将为子问之。”遂趋而进，曰：“练而杖，礼与？”孔子曰：“非礼也。”子贡出，谓子路曰：“子谓夫子而弗知之乎？夫子徒无所不知也。子问非也。礼，居是邦，则不非其大夫。”\n叔孙武叔之母死，既小歛，举尸者出户。武孙从之，出户，乃袒，且投其冠而括发。子路叹之。孔子曰：“是礼也。”子路问曰：“将小歛，则变服。今乃出户，而夫子以为知礼，何也？”孔子曰：“汝问非也。君子不举人以质事。”\n齐晏桓子卒。平仲麤衰斩，苴绖带，杖，以菅屦，食粥，居傍庐，寝苫枕草。其老曰：“非大夫丧父之礼也。”晏子曰：“唯卿为大夫。”曾子以问孔子。孔子曰：“晏平仲可谓能远害矣。不以己之是駮人之非，愻辞以避咎，义也夫！”\n季平子卒，将以君之璵璠歛，赠以珠玉。孔子初为中都宰，闻之，历级而救焉，曰：“送而以宝玉，是犹曝尸于中原也。其示民以奸利之端，而有害于死者，安用之？且孝子不顺情以危亲，忠臣不兆奸以陷君。”乃止。\n孔子之弟子琴张，与宗鲁友。卫齐豹见宗鲁于公子孟絷，孟絷以为参乘焉。及齐豹将煞孟絷，告宗鲁使行。宗鲁曰：“吾由子而事之，今闻难而逃，是僭子也。子行事乎？吾将死以事周子，而归死于公孟，可也。”齐氏用戈击公孟，宗鲁以背蔽之，断肱，中公孟，宗鲁皆死。琴张闻宗鲁死，将往弔之，孔子曰：“齐豹之盗，孟絷之贼也。汝何弔焉？君子不食奸，不受乱，不为利病于回，不以回事人，不盖非义，不犯非礼。汝何弔焉？”琴张乃止。\n郕人子蒲卒，哭者呼灭。子游曰：“若哭其野，孔子恶野哭者。”哭者闻之，遂改之。\n公父文伯卒，其妻妾皆行哭失声。敬姜戒之曰：“吾闻好外者，士死之；好内者，女死之。今吾子早夭，吾恶其以好内闻也。二三妇人之欲供先祀者，请无瘠色，无挥涕，无拊膺，无哀容，无加服，有降服，从礼而静，是昭吾子也。”孔子闻之，曰：“女智无若妇，男智莫若夫。公文氏之妇，智矣。剖情损礼，欲以明其子之令德也。”\n子路与子羔仕于卫，卫有蒯聩之难。孔子在鲁，闻之，曰：“柴也其来，由也死矣。”既而卫使至，曰：“子路死焉。”夫子哭之于中庭。有人弔者，而夫子拜之。已哭，进使者而问故。使者曰：“醢之矣。”遂令左右皆覆醢，曰：“吾何忍食此！”\n季桓子死，鲁大夫朝服而弔。子游问于孔子曰：“礼乎？”夫子不答。他日，又问，夫子曰：“始死则矣羔裘玄冠者，易之而已，汝何疑焉？”\n子睪问于孔子曰：“始死之设重也，何为？”孔子曰：“重、主道也。殷主缀重焉，周人彻重焉。”“请问丧朝？”子曰：“丧之朝也，顺死者之孝心，故至于祖考庙而后行。殷朝而后殡于祖，周朝而后遂葬。”\n孔子之守狗死。谓子贡曰：“路马死则藏之以帷，狗则藏之以盖。汝往埋之。吾闻弊帷不弃，为埋马也；弊盖不弃，为埋狗也。今吾贫无盖，于其封也，与之席，无使其首陷于土焉。”\n", "para_ids": [2316, 2317, 2318, 2319, 2320, 2321, 2322, 2323, 2324, 2325, 2326, 2327, 2328, 2329, 2330, 2331, 2332, 2333, 2334, 2335, 2336, 2337, 2338, 2339]}
{"uid": 294, "level": "h2", "h1": "《孔子家语》", "h2": "《公西赤问》第四十四", "h3": "44．1", "text": "公西赤问于孔子曰：“大夫以罪免卒，其葬也，如之何？”孔子曰：“大夫废其事，终身不仕，死则葬之以士礼。老而致事者，死则从其列。”\n公仪仲子嫡子死，而立其弟。檀弓谓子服伯子曰：“何居？我未之前闻也。”子服伯子曰：“仲子亦犹行古人之道也。昔者文王舍伯邑考而立武王，微子舍其孙腯立其弟衍。”子游以问诸孔子。子曰：“否。周制立孙。”\n孔子之母既丧，将合葬焉。曰：“古者不祔葬，为不忍先死者之复见也。《诗》云：‘死则同穴。’自周公已来，祔葬矣。故卫人之祔也，离之，有以间焉。鲁人之祔也，合之，美夫！吾从鲁。”遂合葬于防。曰：“吾闻之，古者墓而不坟。今丘也，东西南北之人也，不可以弗识也。吾见封之若堂者矣，又见若坊者矣，又见若覆夏屋者矣，又见若斧形者矣。吾从斧者焉。”于是封之崇四尺。孔子先反虞，门人后，雨甚至；墓崩，修之。而孔子问焉，曰：“尔来何迟？”对曰：“防墓崩。”孔子不应。三云，孔子泫然而流涕，曰：“吾闻之，古不修墓。”及二十五月而祥，五日而弹琴不成声，十日过禫，而成笙歌。\n孔子有母之丧，既练，阳虎弔焉。私于孔子曰：“今季氏将大飨境内之士，子闻诸？”孔子曰：“丘弗闻也。若闻之，虽在衰绖，亦欲与往。”阳虎曰：“子谓不然乎？季氏飨士，不及子也。”阳虎出。曾参问曰：“语之何谓也？”孔子曰：“己则丧服，犹应其言，示所以不非也。”\n颜回死，鲁定公弔焉，使人访于孔子。孔子对曰：“凡在封内，皆臣子也。礼：君弔其臣，升自东阶，向尸而哭，其恩赐之施，不有笇也。”\n原思言于曾子曰：“夏后氏之送葬也，用明器，示民无知也。殷人用祭器，示民有知也。周人兼而用之，示民疑也。”曾子曰：“其不然矣。夫以明器、鬼器也；祭器、人器也。古之人胡为而死其亲也？”子游问于孔子，子曰：“之死而致死乎？不仁，不可为也；之死而致生乎？不智，不可为也。凡为明器者，知丧道矣，备物而不可用也。是故竹不成用而瓦不成膝，琴瑟张而不平，笙竽备而不和，有钟磬而无簨𧇽，其曰明器，神明之也，哀哉！死者而用生者之器也，不殆于用殉也？”\n子游问于孔子曰：“葬者涂车刍灵，自古有之。然今人或有偶，是无益于丧？”孔子曰：“为刍灵者善矣。为偶者不仁，不殆于用人乎？”\n颜渊之丧既祥，颜路馈祥肉于孔子，孔子自出而受之。入，弹琴以散情，而后乃食之。\n孔子尝，奉荐而进，其亲也悫，其行也趋趋以数。已祭，子贡问曰：“夫子之言祭也，济济漆漆焉。今夫子之祭，无济济漆漆，何也？”孔子曰：“济济漆漆者，容也，远也；漆漆者，以自反也。容以远，若容以自反也，夫何神明之及交？必如此，则何济济漆漆之有？反馈乐成，进则燕俎，序其礼乐，备其百官，于是君子致其济济漆漆焉！夫言岂一端而已哉？亦各有所当。”\n子路为季氏宰。季氏祭，逮昏而奠，终日不足，继之以烛。虽有强力之容，肃敬之心，皆倦怠矣。有司跛倚以临事，其为不敬也大矣。他日祭，子路与焉。室事交于户，堂事当于阶，质明而始行事，晏朝而彻。孔子闻之，曰：“以此观之，孰为由也而不知礼！”\n卫庄公之反国，改旧制，变宗庙，易朝市。高子皋问于孔子曰：“周礼绎祭于祊，祊在庙门之西，前朝而后市。今卫君欲其事事一更之，如之何？”孔子曰：“绎之于库门内，祊之于东市，朝于西方，失之矣。”\n季桓子将祭，齐三日，而二日钟鼓之音不绝。冉有问于孔子。子曰：“孝子之祭也，散斋七日，慎思其事，三日致斋而一用之，犹恐其不敬也，而二日伐鼓何居焉？”\n公父文伯之母，季康子之从祖母。康子往焉，侧门而与之言，内皆不踰阀。文伯祭其祖悼子，康子与焉，进俎而不受，彻俎而不与燕。宗老不具则不绎；绎不尽饫则退。孔子闻之，曰：“男女之别，礼之大经。公父氏之妇，动中德趣，度于礼矣。”\n季康子朝服以缟，曾子问于孔子曰：“礼乎？”孔子曰：“诸侯皮弁以告朔，然后服之以视朝，若此礼者也。”\n", "para_ids": [2340, 2341, 2342, 2343, 2344, 2345, 2346, 2347, 2348, 2349, 2350, 2351, 2352, 2353]}
{"uid": 295, "level": "h2", "h1": "《孔丛子》", "h2": "《嘉言》第一", "h3": "1．1", "text": "夫子适周，见苌弘，言终，退。苌弘语刘文公，曰：“吾观孔仲尼有圣人之表。河目而隆颡，黄帝之形貌也。修肱而龟背，长九尺有六寸，成汤之容体也。然言称先王，躬履廉让，洽闻强记，博物不穷，抑亦圣人之兴者乎？”刘子曰：“方今周室衰微而诸侯力争，孔丘布衣，圣将安施？”苌弘曰：“尧舜文武之道、或弛而坠，礼乐崩丧，其亦正其统纪而已矣。”既而夫子闻之，曰：“吾岂敢哉！亦好礼乐者也。”\n子张曰：“女子必渐乎二十而后嫁，何也？”孔子曰：“十五许嫁而后从夫，是阳动而阴应，男唱而女随之义也。以为纺绩组紃织纴者，女子之所有事也，黼黻文章之美，妇人之所有大功也。必十五以往，渐乎二十，然后可以通乎此事。通乎此事，然后乃能上以孝于舅姑，下以事夫养子也。”\n宰我使于齐而反，见夫子，曰：“梁丘据遇虺毒，三旬而后瘳。朝齐君，会大夫，众宾而庆焉。弟子与在宾列。大夫众宾并复献攻疗之方。弟子谓之曰：‘夫所以献方，将为病也。今梁丘子已瘳矣，而诸夫子乃复献方，方将安施？意欲梁丘大夫复有虺害当用之乎？’众坐默然无辞。弟子此言何如？”夫子曰：“汝说非也。夫三折肱为良医。梁丘子遇虺毒而获瘳，诸有与之同疾者必问所以已之之方焉。众人为此故，各言其方，欲售之以已人之疾也。凡言其方者，称其良也。且以参据所以已之之方优劣耳。”\n齐东郭亥欲攻田氏，执贽见夫子而访焉。夫子曰：“子为义也，丘不足与计事。”揖子贡使答之。子贡谓之曰：“今子、士也，位卑而图大。位卑则人不附也，图大则人惮之，殆非子之任也。盍姑已乎。夫以一缕之任系千钧之重，上悬之于无极之高，下垂之于不测之深。旁人皆哀其绝，而造之者不知其危，子之谓乎。马方骇鼓而惊之，系方绝重而填之。马奔车覆，六辔不禁；系绝于高，坠入于深，其危必矣。”东郭亥色战而跪，曰：“吾已矣。愿子无言。”既而夫子告子贡，曰：“东郭亥欲为义者也。子亦告之以难易则可矣。奚至惧之哉。”\n宰我问：“君子尚辞乎？”孔子曰：“君子以理为尚，博而不要，非所察也；繁辞富说，非所听也。唯知者不失理。”孔子曰：“吾于予，取其言之近类也；于赐，取其言之切事也。近类则足以谕之，切事则足以惧之。”\n", "para_ids": [2354, 2355, 2356, 2357, 2358]}
{"uid": 296, "level": "h2", "h1": "《孔丛子》", "h2": "《论书》第二", "h3": "2．1", "text": "子张问曰：“圣人受命，必受诸天，而《书》云‘受终于文祖’，何也？”孔子曰：“受命于天者、汤武是也，受命于人者、舜禹是也。夫不读《诗》、《书》、《易》、《春秋》，则不知圣人之心，又无以别尧舜之禅、汤武之伐也。”\n子张问曰：“礼、丈夫三十而室。昔者，舜三十征庸，而《书》云：‘有鳏在下曰虞舜’，何谓也？曩者、师闻诸夫子曰：‘圣人在上，君子在位，则内无怨女，外无旷夫。’尧为天子而有鳏在下，何也？”孔子曰：“夫男子二十而冠，冠而后娶，古今通义也。舜父顽母嚚，莫能图室家之端焉。故逮三十而谓之鳏也。《诗》云：‘娶妻如之何？必告父母。’父母在，则宜图婚。若已殁，则己之娶，必告其庙。今舜之鳏，乃父母之顽嚚也，虽尧为天子，其如舜何？”\n子夏问《书》大义。子曰：“吾于《帝典》见尧舜之圣焉；于《大禹》、《皋陶谟》、《益稷》见禹、稷、皋陶之忠勤功勋焉；于《洛诰》见周公之德焉。故《帝典》可以观美，《大禹谟》、《禹贡》可以观事，《皋陶谟》、《益稷》可以观政，《洪范》可以观度，《秦誓》可以观议，《五诰》可以观仁，《甫刑》可以观诫。通斯七者，则《书》之大义举矣。”\n孔子曰：“《书》之于事也、远而不阔，近而不迫；志尽而不怨，辞顺而不谄。吾于《高宗肜日》见德有报之疾也。苟由其道、致其仁，则远方归志而致其敬焉。吾于《洪范》见君子之不忍言人之恶而质人之美也。发乎中而见乎外以成文者，其唯《洪范》乎？”\n子张问曰：“尧舜之世，一人不刑而天下治。何则？以教诚而爱深也。龙子以为教一而被以‘五刑’，敢问何谓？”孔子曰：“不然，五刑、所以佐教也。龙子未可谓能为《书》也。”\n子夏读《书》既毕，而见于夫子。夫子谓曰：“子何为于《书》？”子夏对曰：“《书》之论事也，昭昭然若日月之代明，离离然若星辰之错行；上有尧舜之德，下有三王之义。凡商之所受《书》于夫子者，志之于心，弗敢忘也。虽退而穷，居河济之间、深山之中，作壤室，编蓬户，常于此弹琴瑟以歌先王之道，则可以发愤慷喟，忘己贫贱。故有人亦乐之，无人亦乐之；上见尧舜之德，下见三王之义；忽不知忧患与死也。”夫子愀然变容，曰：“嘻！子殆可与言《书》矣。虽然，其亦表之而已，未覩其里也。夫窥其门而不入其室，恶覩其宗庙之奥、百官之美乎？”\n宰我问：“《书》云：‘纳于大麓，烈风、雷雨弗迷’，何谓也？”孔子曰：“此言人事之应乎天也。尧既得舜，历试诸难，已而纳之于尊显之官，使大录万机之政。是故阴阳清和，五星来备，烈风、雷雨各以其应，不有迷错愆伏，明舜之行合于天也。”\n宰我曰：“敢问‘禋于六宗’，何谓也？”孔子曰：“所宗者六，皆洁祀之也。埋少牢于太昭，所以祭时也；祖迎于坎坛，所以祭寒暑也；主于郊宫，所以祭日也；夜明，所以祭月也；幽禜，所以祭星也；雩禜，所以祭水旱也。‘禋于六宗’，此之谓也。”\n《书》曰：“兹予大享于先王，尔祖其从与享之。”季桓子问曰：“此何谓也？”孔子曰：“古之王者，臣有大功，死，则必祀之于庙，所以殊有绩、劝忠勤也。盘庚举其事，以厉其世臣，故称焉。”桓子曰：“天子之臣有大功者，则既然矣。诸侯之臣有大功者，可以如之乎？”孔子曰：“劳能定国，功加于民，大臣死难，虽食之公庙可也。”桓子曰：“其位次如何？”孔子曰：“天子诸侯之臣、生则有列于朝，死则有位于庙。其序一也。”\n《书》曰：“维高宗报上甲微。”定公问曰：“此何谓也？”孔子对曰：“此谓亲尽庙毁，有功而不及祖，有德而不及宗。故于每岁之大尝而报祭焉，所以昭其功德也。”公曰：“先君僖公、功德前行，可以与于报乎？”孔子曰：“丘闻：昔虞夏商周以帝王行此礼者，则有矣。自此以下，未之知也。”\n定公问曰：“《周书》所谓‘庸庸、祗祗、威威、显民’，何谓也？”孔子对曰：“不失其道、明之于民之谓也。夫能用可用，则正治矣；敬可敬，则尚贤矣；畏可畏，则服刑恤矣。君审此三者以示民，而国不兴，未之有也。”\n子张问：“《书》云：‘奠高山’，何谓也？”孔子曰：“高山‘五岳’，定其差秩，祀所视焉。”子张曰：“其礼如何？”孔子曰：“牲币之物、‘五岳’视三公，而名山视子男。”子张曰：“仁者何乐于山？”孔子曰：“夫山者、岿然高。”子张曰：“高则何乐尔？”孔子曰：“夫山、草木植焉，鸟兽蕃焉，财用出焉，直而无私焉，四方皆伐焉。直而无私，兴吐风云以通乎天地之间；阴阳和合，雨露之泽，万物以成，百姓咸飨。此仁者之所以乐乎山也。”\n孟懿子问：“《书》曰：‘钦四邻’，何谓也？”孔子曰：“王者前有疑，后有丞，左有辅，右有弼，谓之四近。言前后左右近臣当畏敬之，不可以非其人也。周文王胥附、奔辏、先后、御侮，谓之四邻。以免乎牖里之害。”懿子曰：“夫子亦有四邻乎？”孔子曰：“吾有四友焉。自吾得回也，问人加亲，是非胥附乎？自吾得赐也，远方之士日至，是非奔辏乎？自吾得师也，前有光，后有辉，是非先后乎？自吾得由也，恶言不至于门，是非御侮乎？”\n孔子见齐景公，梁丘据自外而至。公曰：“何迟？”对曰：“陈氏戮其小臣。臣有辞焉。是故迟。”公笑而目孔子，曰：“《周书》所谓‘明德慎罚’，陈子明德也；罚人而有辞，非不慎矣。”孔子答曰：“昔康叔封卫，统三监之地，命为孟侯。周公以成王之命作《康诰》焉，称述文王之德，以成勑诫之文。其《书》曰：‘惟乃丕显考文王，克明德慎罚。’克明德者、能显用有德，举而任之也。慎罚者、并心而虑之，众平然后行之，致刑错也。此言其所任不失德，所罚不失罪，不谓己德之明也。”公曰：“寡人不有过言，则安得闻君子之教也？”\n《书》曰：“其在祖甲，不义惟王。”公西赤曰：“闻诸晏子，汤及太甲、祖乙、武丁，天下之大君。夫太甲为王，居丧行不义，同称大君，何也？”孔子曰：“君子之于人、计功以除过。太甲即位，不明居丧之礼，而干冢宰之政。伊尹放之于桐。忧思三年，追悔前愆，起而复位，谓之明王。以此观之，虽四于‘三王’，不亦可乎？”\n鲁哀公问：“《书》称夔曰：‘于！予击石拊石，百兽率舞，庶尹允谐’，何谓也？”孔子对曰：“此言善政之化乎物也。古之帝王功成作乐，其功善者其乐和，乐和，则天地且犹应之，况百兽乎？夔为帝舜乐正，实能以乐尽治理之情。”公曰：“然则政之大本，莫尚夔乎？”孔子曰：“夫乐所以歌其成功，非政之本也。众官之长，既成熙熙，然后乐乃和焉。”公曰：“吾闻夔一足，有异于人，信乎？”孔子曰：“昔重黎举夔为进，又欲求人而佐焉。舜曰：‘夫乐、天地之精也，唯圣人为能和六律、均五声，和乐之本，以通八风。’夔能若此，一而足矣，故曰一足。非一足也。”公曰：“善。”\n", "para_ids": [2359, 2360, 2361, 2362, 2363, 2364, 2365, 2366, 2367, 2368, 2369, 2370, 2371, 2372, 2373, 2374]}
{"uid": 297, "level": "h2", "h1": "《孔丛子》", "h2": "《记义》第三", "h3": "3．1", "text": "季桓子以粟千钟饩夫子，夫子受之而不辞，既而以颁门人之无者。子贡进曰：“季孙以夫子贫，故致粟。夫子受之，而以施人，无乃非季孙之意乎？”子曰：“何？”对曰：“季孙以为惠也。”子曰：“然。吾得千钟，所以受而不辞者，为季孙之惠，且以为宠也。夫受人财，不以成富，与季孙之惠于一人，岂若惠数百人哉！”\n秦庄子死，孟武伯问于孔子曰：“古者同寮有服乎？”荅曰：“然。同寮有相友之义。贵贱殊等，不为同官。闻诸老聃：昔者虢叔、闳夭、太颠、散宜生、南宫括五臣同寮，比德以赞文武。及虢叔死，四人者为之服。朋友之服、古之达礼者行之也。”\n公父文伯死，室人有从死者。其母怒而不哭，相室谏之。其母曰：“孔子、天下之贤人也，不用于鲁，退而去。是子素宗之，而不能随。今死而内人从死者二人焉。若此于长者薄，于妇人厚也。”既而夫子闻之曰：“季氏之妇尚贤哉！”子路愀然对曰：“夫子亦好人之誉己乎？夫子死而不哭，是不慈也，何善尔？”子曰：“怒其子之不能随贤，所以为尚贤者。吾何有焉？其亦善此而已矣。”\n卫出公使人问孔子曰：“寡人之任臣，无大小，一一自言问观察之，犹复失人。何故？”答曰：“如君之言，此乃所以失之也。人既难知，非言问所及、观察所尽。且人君之虑者多，多虑则意不精。以不精之意，察难知之人，宜其有失也。君未之闻乎？昔者舜臣尧，官才任士，尧一从之。左右曰：‘人君用士，当自任耳目，而取信于人，无乃不可乎？’尧曰：‘吾之举舜，已耳目之矣。今舜所举人，吾又耳目之。是则耳目人终无已也。’君苟付可付，则己不劳而贤才不失矣。”\n子贡问曰：“昔孙文子以卫侯哭之不哀，知其将为乱。不敢舍其重器而行，尽寘诸戚，而善晋大夫二十人。或称其知，何如？”孔子曰：“吾知其为罪人，未知其为知也。”子贡曰：“敢问何谓也？”子曰：“食其禄者必死其事，孙子知卫君之将不君，不念伏死以争，而素规去就。尸利携贰，非人臣也。臣而有不臣之心，明君所不赦。幸哉！孙子之以此免戮也。”\n孔子使宰予使于楚。楚昭王以安车象饰，因宰予以遗孔子焉。宰予曰：“夫子无以此为也。”王曰：“何故？”对曰：“臣以其用，思其所在观之，有以知其然。”王曰：“言之。”宰予对曰：“自臣侍从夫子以来，窃见其言不离道，动不违仁，贵义尚德，清素好俭；仕而有禄，不以为积；不合则去，退无吝心；妻不服彩，妾不衣帛，车器不雕，马不食粟；道行则乐其治，不行则乐其身，此所以为夫子也。若夫观目之靡丽，窈窕之淫音，夫子过之弗之视，遇之弗之听也。故臣知夫子之无用此车也。”王曰：“然则夫子何欲而可？”对曰：“方今天下道德寝息，其志欲兴而行之。天下诚有欲治之君能行其道，则夫子虽徒步以朝，固犹为之，何必远辱君之重贶乎？”王曰：“乃今而后知孔子之德也大矣。”宰予归，以告孔子。孔子曰：“二三子以予之言何如？”子贡对曰：“未尽夫子之美也。夫子德高则配天、深则配海。若予之言，行事之实也。”子曰：“夫言贵实，使人信之。舍实何称乎？是赐之华不若予之实也。”\n孔子适齐，齐景公让登，夫子降一等。景公三辞然后登。既坐，曰：“夫子降德辱临寡人，寡人以为荣也，而降级以远自绝于寡人。寡人未知所以为罪？”孔子答曰：“君惠顾外臣，君之赐也。然以匹夫敌国君，非所敢行也。虽君私之，其若义何？”\n颜雠善事亲，子路义之。后雠以非罪执于卫，将死，子路请以金赎焉，卫人将许之。既而二三子纳金于子路以入卫，或谓孔子曰：“受人之金以赎其私昵，义乎？”子曰：“义而赎之，贫取于友，非义而何？爱金而令不辜陷辟，凡人且犹不忍，况二三子于由之所亲乎？《诗》云：‘如可赎兮，人百其身。’苟出金可以生人，虽百倍，古人不以为多。故二三子行其欲，由也成其义，非汝之所知也。”\n孔子读《诗》及《小雅》，喟然而叹，曰：“吾于《周南》、《召南》见周道之所以盛也，于《柏舟》见匹夫执志之不可易也，于《淇奥》见学之可以为君子也，于《考盘》见遁世之士而不闷也，于《木瓜》见苞苴之礼行也，于《缁衣》见好贤之心至也，于《鸡鸣》见古之君子不忘其敬也，于《伐檀》见贤者之先事后食也，于《蟋蟀》见陶唐俭德之大也，于《下泉》见乱世之思明君也，于《七月》见豳公之所以造周也，于《东山》见周公之先公而后私也，于《狼跋》见周公之远志所以为圣也，于《鹿鸣》见君臣之有礼也，于《彤弓》见有功之必报也，于《羔羊》见善政之有应也，于《节南山》见忠臣之忧世也，于《蓼莪》见孝子之思养也，于《楚茨》见孝子之思祭也，于《裳裳者华》见古之贤者世保其禄也，于《采菽》见古之明王所以敬诸侯也。”\n孔子昼息于室而鼓琴焉。闵子自外闻之，以告曾子曰：“向也夫子之音清澈以和，沦入至道；今也更为幽沈之声。幽则利欲之所为发，沈则贪得之所为施。夫子何所感之若是乎？吾从子入而问焉。”曾子曰：“诺。”二子入，问孔子。孔子曰：“然。汝言是也。吾有之。向见猫方取鼠，欲其得之，故为之音也。汝二人者孰识诸？”曾子对曰：“是闵子。”夫子曰：“可与听音矣。”\n", "para_ids": [2375, 2376, 2377, 2378, 2379, 2380, 2381, 2382, 2383, 2384]}
{"uid": 298, "level": "h2", "h1": "《孔丛子》", "h2": "《刑论》第四", "h3": "4．1", "text": "仲弓问古之刑教与今之刑教。孔子曰：“古之刑省，今之刑繁。其为教，古有礼然后有刑，是以刑省；今无礼以教，而齐之以刑，刑是以繁。《书》曰：‘伯夷降典，折民维刑’，谓下礼以教之，然后维以刑折之也。夫无礼则民无耻，而正之以刑，故民苟免。”\n孔子适卫，卫将军文子问曰：“吾闻鲁公父氏不能听狱。信乎？”孔子答曰：“不知其不能也。夫公父氏之听狱，有罪者惧，无罪者耻。”文子曰：“有罪者惧，是听之察，刑之当也。无罪者耻，何乎？”孔子曰：“齐之以礼，则民耻矣。刑以止刑，则民惧矣。”文子曰：“今齐之以刑，刑犹弗胜，何礼之齐？”孔子曰：“以礼齐民，譬之于御，则辔也。以刑齐民，譬之于御，则鞭也。执辔于此而动于彼，御之良也。无辔而用策，则马失道矣。”文子曰：“以御言之，右手执辔，左手运策，不亦速乎？若徒辔无策，马何惧哉？”孔子曰：“吾闻古之善御者‘执辔如组、两骖如舞’，非策之助也。是以先王盛于礼而薄于刑，故民从命。今也废礼而尚刑，故民弥暴。”文子曰：“吴、越之俗无礼，而亦治，何也？”孔子曰：“夫吴、越之俗，男女无别，同川而浴，民轻相犯，故其刑重而不胜，由无礼也；中国之教，为外内以别男女，异器服以殊等类，故其民笃而法，其刑轻而胜，由有礼也。”\n孔子曰：“民之所以生者，衣食也。上不教民，民匮其生，饥寒切于身而不为非者，寡矣。故古之于盗，恶之而不杀也。今不先其教而一杀之，是以罚行而善不反，刑张而罪不省。夫赤子知慕其父母，由审故也。况乎为政，兴其贤者而废其不贤，以化民乎！知审此二者，则上盗先息。”\n《书》曰：“兹殷罚有伦。”子张问曰：“何谓也？”孔子曰：“不失其理之谓也。今诸侯不同德。每君异法，折狱无伦，以意为限，是故知法之难也。”子张曰：“古之知法者与今之知法者异乎？”孔子曰：“古之知法者能远狱，今之知法者不失有罪。不失有罪，其于恕寡矣；能远于狱，其于防深矣。寡恕近乎滥，防深治乎本。《书》曰：‘维敬五刑，以成三德’，言敬刑所以为德矣。”\n《书》曰：“非从维从。”孔子曰：“君子之于人也，有不语也，无不听也。况听讼乎！必尽其辞矣。夫听讼者或从其情，或从其辞。辞不可从，必断以情。《书》曰：‘人有小罪非眚，乃惟终，自作不典；式尔，有厥罪小，乃不可不杀。乃有大罪非终，乃惟眚灾适尔；既道极厥辜，时乃不可杀。’”曾子问听狱之术。孔子曰：“其大法也三焉。治必以宽，宽之之术归于察，察之之术归于义，是故听而不宽，是乱也；宽而不察，是慢也；察而不中义，是私也。私则民怨。故善听者、听不越辞，辞不越情，情不越义。《书》曰：‘上下比罚，亡僣乱辞。’”\n《书》曰：“哀敬折狱。”仲弓问曰：“何谓也？”孔子曰：“古之听讼者察贫贱，哀孤独，及鳏寡、老弱不肖而无告者，虽得其情，必哀矜之。死者不可生，断者不可属。若老而刑之，谓之悖；弱而刑之，谓之克。不赦过谓之逆，率过以小罪谓之抧。故宥过赦小罪，老弱不受刑，先王之道也。《书》曰：‘大辟疑赦。’又曰：‘与其杀不辜，宁失不经。’”\n《书》曰：“若保赤子。”子张问曰：“听讼可以若此乎？”孔子曰：“可哉！古之听讼者恶其意，不恶其人，求所以生之，不得其所以生，乃刑之。君必与众共焉，爱民而重弃之也。今之听讼者不恶其意，而恶其人，求所以杀。是反古之道也。”\n孟氏之臣叛，武伯问孔子曰：“如之何？”答曰：“臣人而叛，天下所不容也。其将自反，子姑待之。”三旬，果自归。孟氏武伯将执之，访于夫子。夫子曰：“无也。子之于臣，礼意不至，是以去子。今其自反，罪以反除，又何执焉？子修礼以待之，则臣去子将安往？”武伯乃止。\n", "para_ids": [2385, 2386, 2387, 2388, 2389, 2390, 2391, 2392]}
{"uid": 299, "level": "h2", "h1": "《孔丛子》", "h2": "《记问》第五", "h3": "5．7", "text": "楚王使使奉金帛聘夫子。宰予冉有曰：“夫子之道于是行矣。”遂请见，问夫子曰：“太公勤身苦志，八十而遇文王，孰与许由之贤？”夫子曰：“许由、独善其身者也。太公、兼利天下者也。然今世无文王之君也，虽有太公，孰能识之？”乃歌曰：“大道隐兮礼为基，贤人窜兮将待时，天下如一欲何之。”\n叔孙氏之车卒曰：“子鉏商樵于野而获兽焉。众莫之识，以为不祥，弃之五父之衢。”冉有告夫子曰：“有麕而肉角，岂天之妖乎？”夫子曰：“今何在？吾将观焉。”遂往，谓其御高柴曰：“若求之言，其必麟乎！”到视之，果信。言偃问曰：“飞者宗凤，走者宗麟，为其难致也。敢问今见其谁应之？”子曰：“天子布德，将致太平，则麟凤龟龙先为之祥。今周宗将灭，天下无主，孰为来哉？”遂泣曰：“予之于人，犹麟之于兽也。麟出而死，吾道穷矣。”乃歌曰：“唐虞世兮麟凤游，今非其时来何求，麟兮麟兮我心忧。”\n", "para_ids": [2393, 2394]}
{"uid": 300, "level": "h2", "h1": "《孔丛子》", "h2": "《杂训》第六", "h3": "6．3", "text": "悬子问子思曰：“吾闻同声者相求，同志者相好。子之先君见子产则兄事之，而世谓子产仁爱，称夫子圣人。是谓圣道事仁爱也。吾未谕其人之孰先后也，故质于子。”子思曰：“然。子之问也。昔季孙问子游，亦若子之言也。子游答曰：‘以子产之仁爱譬夫子，其犹浸水之与膏雨乎？’康子曰：‘子产死，郑人丈夫舍玞佩，妇女舍珠瑱，巷哭三月，竽瑟不作。夫子之死也，吾未闻鲁人之若是也。奚故哉？’子游曰：‘夫浸水之所及也则生，其所不及则死，故民皆知焉。膏雨之所生也，广莫大焉；民之受赐也，普矣。莫识其由来者。’‘上德不德，是以无德。’季孙曰：‘善。’”悬子曰：“其然。”\n孟子车尚幼，请见子思。子思见之，甚悦其志，命子上侍坐焉，礼敬子车甚崇。子上不愿也。客退。子上请曰：“白闻士无介不见，女无媒不嫁。孟孺子无介而见，大人悦而敬之。白也未谕，敢问？”子思曰：“然。吾昔从夫子于郯，遇程子于途，倾盖而语，终日而别，命子路将束帛赠焉，以其道同于君子也。今孟子车、孺子也，言称尧、舜，性乐仁义，世所希有也。事之犹可，况加敬乎！非尔所及也。”\n县子问子思曰：“颜回问为邦。夫子曰：‘行夏之时。’若是，殷周异政为非乎？”子思曰：“夏数得天，尧舜之所同也。殷周之王，征伐革命以应乎天，因改正朔，若云天时之改尔，故不相因也。夫受禅于人者，则袭其统；受命于天者，则革之，所以神其事，如天道之变然也。三统之义，夏得其正。是以夫子云。”\n", "para_ids": [2395, 2396, 2397]}
{"uid": 301, "level": "h2", "h1": "《孔丛子》", "h2": "《居卫》第七", "h3": "7．4", "text": "曾子谓子思曰：“昔者吾从夫子游于诸侯，夫子未尝失人臣之礼，而犹圣道不行。今吾观子有傲世主之心，无乃不容乎？”子思曰：“时移世异，各有宜也。当吾先君，周制虽毁，君臣固位，上下相持，若一体然。夫欲行其道，不执礼以求之，则不能入也。今天下诸侯方欲力争，竞招英雄以自辅翼。此乃得士则昌、失士则亡之秋也。伋于此时不自高，人将下吾；不自贵，人将贱吾。舜、禹揖让，汤、武用师，非故相诡，乃各时也。”\n羊客问子思曰：“古之帝王中分天下，使二公治之，谓之二伯。周自后稷封为王者后，子孙据国。至大王、王季、文王，此固世为诸侯矣，焉得为西伯乎？”子思曰：“吾闻诸子夏：殷王帝乙之时，王季以功九命作伯，受珪瓒秬鬯之赐，故文王因之，得专征伐。此以诸侯为伯，犹周召之君为伯也。”\n", "para_ids": [2398, 2399]}
{"uid": 302, "level": "h2", "h1": "《孔丛子》", "h2": "《公孙龙》第十二", "h3": "24．1", "text": "公孙龙者、平原君之客也，好刑名，以白马为非白马。或谓子高曰：“此人小辨而毁大道，子盍往正诸。”子高曰：“大道之悖，天下之交往也。吾何病焉？”或曰：“虽然，子为天下故往也。”子高适赵，与龙会平原君家，谓之曰：“仆居鲁，遂闻下风，而高先生之行也，愿受业之日久矣。然所不取于先生者，独不取先生以白马为非白马尔。诚去非白马之学，则穿请为弟子。”公孙龙曰：“先生之言悖也。龙之学、正以白马为非白马者也。今使龙去之，则龙无以教矣。今龙无以教，而乃学于龙，不亦悖乎？且夫学于龙者，以智与学不逮也。今教龙去白马非白马，是先教也。先教而后师之，不可也。先生之非教龙者，似齐王之问尹文也。齐王曰：‘寡人甚好士，而齐国无士。’尹文曰：‘今有人于此，事君则忠，事亲则孝，交友则信，处乡则顺。有此四行者、可谓士乎？’王曰：‘善。是真吾所谓士者也。’尹文曰：‘王得此人，肯以为臣乎？’王曰：‘所愿不可得也。’尹文曰：‘使此人于广庭大众之中见侮而不敢斗，王将以为臣乎？’王曰：‘夫士也见侮而不敢斗，是辱也。寡人不以为臣矣。’尹文曰：‘虽见侮而不斗，是未失所以为士也。然而王不以为臣，则卿所谓士者，乃非士乎？夫王之令、杀人者死，伤人者刑，民有畏王令，故见侮终不敢斗，是全王之法也，而王不以为臣，是罚之也。且王以不敢斗为辱，必以敢斗为荣，是王之所赏，吏之所罚也；上之所是，法之所非也。赏罚是非，相与曲谬，虽十黄帝固所不能治也。’齐王无以应。且白马非白马者，乃子先君仲尼之所取也。龙闻楚王张繁弱之弓，载忘归之矢，以射蛟兕于云梦之囿。反而丧其弓。左右请求之。王曰：‘止也。楚人遗弓，楚人得之，又何求乎？’仲尼闻之，曰：‘楚王仁义而未遂。亦曰人得之而已矣，何必楚乎？’若是者，仲尼异楚人于所谓人也。夫是仲尼之异楚人于所谓人，而非龙之异白马于所谓马，悖也。先生好儒术，而非仲尼之所取也，欲学而使龙去所以教，虽百龙之智，固不能当其前也。”子高莫之应，退而告人曰：“言非而博，巧而不理。此固吾所不答也。”异日，平原君会众宾而延子高。平原君曰：“先生、圣人之后也，不远千里来顾临之，欲去。夫公孙子白马之学，今是非未分，而先生翻然欲高逝，可乎？”子高曰：“理之至精者，则自明之。岂在穿之退哉！”平原君曰：“至精之说，可得闻乎？”答曰：“其说皆取之经传，不敢以意。《春秋》记六鶂退飞。覩之则六，察之则鶂。鶂犹马也，六犹白也。覩之则见其白，察之则知其马。色以名别，内由外显。谓之白马，名实当矣。若以丝麻加之女功，为缁素青黄，色、名虽殊，其质故一。是以《诗》有素丝，不曰丝素。《礼》有缁布，不曰布缁。牛玄武、此类甚众。先举其色，后名其质。万物之所同，圣贤之所常也。君子之论，贵当物理，不贵繁辞。若尹文之折齐王之所言，与其法错故也。穿之所说于公孙子，高其智，悦其行也。去白马之说，智行固存。是则穿未失其所师者也。称此云云，没其理矣。是楚王之言楚人亡弓、楚人得之，先君夫子探其本意，欲以示广，其实狭之，故曰不如亦曰人得之而已也。是则异楚王之所谓楚，非异楚王之所谓人也。以此为喻，乃相击切矣。凡言人之者，惣谓人也，亦犹言马者、惣谓马也。楚自国也，白自色也。欲广其人，宜在去楚；欲正名、色，不宜去白。诚察此理，则公孙之辨破矣。”平原君曰：“先生之言，于理善矣。”因顾谓众宾曰：“公孙子能答此乎？”燕客史由对曰：“辞则有焉，理则否矣。”\n", "para_ids": [2400]}
{"uid": 303, "level": "h2", "h1": "《孔丛子》", "h2": "《儒服》第十三", "h3": "25．3", "text": "平原君与子高饮，强子高酒，曰：“昔有遗谚：‘尧舜千钟，孔子百觚，子路嗑嗑，尚饮十榼。’古之贤圣无不能饮也。吾子何辞焉？”子高曰：“以穿所闻，贤圣以道德兼人，未闻以饮食也。”平原君曰：“即如先生所言，则此言何生？”子高曰：“生于嗜酒者。盖其劝厉奖戏之辞，非实然也。”平原君欣然曰：“吾不戏子，无所闻、此雅言也。”\n", "para_ids": [2401]}
{"uid": 304, "level": "h2", "h1": "《孔丛子》", "h2": "《陈士义》第十五", "h3": "27．5", "text": "李由之母少寡，与李音窃相好而生由。由有才艺，仕于魏。魏王甚爱之。或曰：“李由母奸，不知其父，不足贵也。”王以告由，且曰：“吾不以此贱子也。虽然，古之贤圣、岂有似子者乎？吾将举以折毁子者。”李由对曰：“今人不通于远。在臣欲言谁尔。且孔子少孤，则亦不知其父者也。孔子母死，殡于五父之衢。人见之，皆以为葬。问聊曼父之母，得合葬于防。此则圣人与臣同者也。”王笑曰：“善。”子顺闻之，问魏王曰：“李由安得斯言？”王曰：“假以自显，无伤也。”对曰：“虚造谤言以诬圣人，非无伤也。且夫明主之于臣，唯德所在，不以小疵妨大行也。昔斗子文生于淫女而不害其为令尹。今李由可，则宠之。何患于人之言？而使横生不然之说。若欺有知，则有知不受；若欺凡人，则凡人疑之，必亦问臣，则臣不为君之故，诬祖以显由也。如此，则群臣更知由恶。此恶必聚矣。所谓求自洁而益其垢，犹抱石以救溺，愈不济矣。”\n", "para_ids": [2402]}
{"uid": 305, "level": "h2", "h1": "《孔丛子》", "h2": "《诘墨》第十八", "h3": "30．1", "text": "墨子称：景公问晏子以孔子而不对，又问，三皆不对。公曰：“以孔子语寡人者众矣，俱以为贤圣也。今问于子而不对，何也？”晏子曰：“婴闻孔子之荆，知白公谋而奉之以石乞，劝下乱上，教臣弒君，非圣贤之行也。”\n墨子曰：“孔子之齐，见景公。公悦之，封之以尼溪。晏子曰：‘不可。夫儒倨法而自顺，立命而怠事，崇丧遂哀，盛用繁礼。其道不可以治国，其学不可以导家。’公曰：‘善。’”\n墨子曰：“孔子怒景公之不封己，乃树鸱夷子皮于田常之门。”\n诘之曰：夫树人、为其信己也。《记》曰：“孔子适齐，恶陈常，而终不见。常病之，亦恶孔子。”交相恶而又往仕，其不然矣。《记》又曰：“陈常弒其君。孔子齐戒沐浴而朝请讨之。”观其终不树子皮，审矣。\n墨子曰：“孔子为鲁司寇，舍公家而奉季孙。”\n诘之曰：若以季孙为相，司寇统焉。奉之自法也。若附意季孙，季孙既离公室，则孔子合之；季孙既受女乐，则孔子去之；季孙欲杀囚，则孔子赦之。非苟顺之谓也。\n墨子曰：“孔子厄于陈、蔡之间，子路烹豚，孔子不问肉之所由来而食之。剥人之衣以沽酒，孔子不问酒之所由来而饮之。”\n诘之曰：所谓厄者、沽买无处，藜羹不粒，乏食七日。若烹豚饮酒，则何言乎厄？斯不然矣。且子路为人，勇于见义。纵有豚酒，不以义不取之，可知也。又何问焉？\n墨子曰：“孔子诸弟子：子贡、季路辅孔悝以乱卫。阳虎乱鲁。弗肹以中牟畔。漆雕开形残。”\n诘之曰：如此言，卫之乱，子贡、季路为之耶？斯不待言而了矣。阳虎欲见孔子，孔子不见，何弟子之有？弗肹以中牟畔，召孔子，则有之矣。为孔子弟子，未之闻也。且漆雕开形残，非行己之致，何伤于德哉？\n墨子曰：“孔子相鲁，齐景公患之，谓晏子曰：‘邻有圣人，国之忧也。今孔子相鲁，为之若何？’晏子对曰：‘君其勿忧。彼鲁君、弱主也，孔子、圣相也。不如阴重孔子，欲以相齐，则心强谏鲁君。鲁君不听，将适齐。君勿受，则孔子困矣。’”\n诘之曰：案如此辞，则景公、晏子畏孔子之圣也，而上云非圣贤之行，上下相反。若晏子悖，可也；不然则不然矣。\n墨子曰：“孔子见景公。公曰：‘先生素不见晏子乎？’对曰：‘晏子事三君而得顺焉，是为三心，所以不见也。’公告晏子。晏子曰：‘三君皆欲其国安，是以婴得顺也。闻君子独立不惭于影。今孔子伐树削迹，不自以为辱；身穷陈、蔡，不自以为约。始吾望儒贵之，今则疑之。’”\n诘之曰：若是乎孔子、晏子交相毁也。小人有之，君子则否。孔子曰：“灵公污而晏子事之以整，庄公怯而晏子事之以勇，景公侈而晏子事之以俭。晏子、君子也。”梁丘据问晏子曰：“事三君而不同心，而俱顺焉。仁人固多心乎？”晏子曰：“一心可以事百君，百心不可以事一君。故三君之心，非一也；而婴之心，非三也。”孔子闻之，曰：“小子记之。晏子以一心事三君，君子也。”如此则孔子誉晏子，非所谓毁而不见也。景公问晏子曰：“若人之众，则有孔子贤乎？”对曰：“孔子者、君子行有节者也。”晏子又曰：“盈成匡、父之孝子，兄之悌弟也。其父尚为孔子门人。门人且以为贵，则其师亦不贱矣。是则晏子亦誉孔子，可知也。夫德之不修，己之罪也；不幸而屈于人，己之命也。伐树削迹，绝粮七日，何约乎哉！若晏子以此而疑儒，则晏子亦不足贤矣。”\n墨子曰：“景公登路寝，闻哭声，问梁丘据，对曰：‘鲁孔子之徒也。其母死，服哀三年，哭泣甚哀。’公曰：‘岂不可哉！’晏子曰：‘古者圣人、非不能也，而不为者，知其无补于死者，而深害生事故也。’”\n曹明问子鱼曰：“观子诘墨者之辞，事义相反，墨者妄矣。假使墨者复起，对之乎？”答曰：“苟得其礼，虽百墨吾亦明白焉。失其正，虽一人犹不能当前也。墨子之所引者，矫称晏子。晏子之善吾先君，吾先君之善晏子，其事庸尽乎。”曹明曰：“可得闻诸？”子鱼曰：“昔齐景公问晏子曰：‘吾欲善治，可以霸诸侯乎？’对曰：‘官未具也。臣亟以闻，而君未肯然也。臣闻孔子圣人，然犹居处勌惰，廉隅不修，则原宪、季羔侍；血气不休，志意不通；则仲由、卜商侍；德不盛，行不勤；则颜闵、冉雍侍。今君之朝臣万人，立车千乘，不善之政，加于下民者众矣，未能以闻者。臣故曰：官未备也。’此又晏子之善孔子者也。子曰：‘晏平仲善与人交，久而敬之。’此又孔子之贵晏子者也。”曹明曰：“吾始谓墨子可疑，今则决不妄疑矣。”\n", "para_ids": [2403, 2404, 2405, 2406, 2407, 2408, 2409, 2410, 2411, 2412, 2413, 2414, 2415, 2416, 2417, 2418]}
{"uid": 0, "level": "normal", "h1": "《孔子衣镜》", "h2": "《孔子传》", "h3": "1．1", "text": "孔子生鲁昌平乡陬邑。其先曰房叔，房叔生伯夏，伯夏生叔梁纥。纥与颜氏女野居而生孔子。畴于丘。鲁襄公二十二年，孔子生。生而首上汙，名丘云，字仲尼，姓孔，子氏。", "para_ids": [0]}
{"uid": 1, "level": "normal", "h1": "《孔子衣镜》", "h2": "《孔子传》", "h3": "1．2", "text": "孔子为儿僖戏，常陈柤豆，设容礼，人皆伟之。", "para_ids": [1]}
{"uid": 2, "level": "normal", "h1": "《孔子衣镜》", "h2": "《孔子传》", "h3": "1．3", "text": "孔子年十七，诸侯称其贤也。", "para_ids": [2]}
{"uid": 3, "level": "normal", "h1": "《孔子衣镜》", "h2": "《孔子传》", "h3": "1．4", "text": "鲁昭公六年，孔子盖三十矣。孔子长九尺有六寸，人皆谓之长，异之。", "para_ids": [3]}
{"uid": 4, "level": "normal", "h1": "《孔子衣镜》", "h2": "《孔子传》", "h3": "1．5", "text": "孔子得行礼乐仁义，久天下闻其圣，自远方多来学焉。孔子弟子颜回子贡之徒，七十有七人，皆异能之士。", "para_ids": [4]}
{"uid": 5, "level": "normal", "h1": "《孔子衣镜》", "h2": "《孔子传》", "h3": "1．6", "text": "已行说诸侯，无所遇，困于蔡之间，鲁哀公六年，孔子六十三。", "para_ids": [5]}
{"uid": 6, "level": "normal", "h1": "《孔子衣镜》", "h2": "《孔子传》", "h3": "1．7", "text": "当此之时，周室灭，王道坏，礼乐废，盛德衰，上无天子，下无方伯，臣弑君，子父，四面起矣，强者为右。南夷与北夷交，中国不绝弟缕耳。", "para_ids": [6]}
{"uid": 7, "level": "normal", "h1": "《孔子衣镜》", "h2": "《孔子传》", "h3": "1．8", "text": "孔子退，监于史记，观上世之成败，古今，始于隐公，终于哀公，列十二公事，是非二百四十年之中，弑君三十一、亡国五十二，刺讥得失，以为天下，曰：“吾欲载之空言，不如见行事深切著明也，故作《春秋》。上明三王之道，下辨人事经纪，决嫌疑，恶，举贤材，废不宵，赏有功，诛桀暴，长善苴恶，以备王道。论必称师，不敢专己，追迹三代，序书传，上纪唐虞之际，下至秦穆，纶次其事，约其文辞，《诗》《书》礼、乐，《雅》《颂》之音，自此可得而述也，以成艺。", "para_ids": [7]}
{"uid": 8, "level": "normal", "h1": "《孔子衣镜》", "h2": "《孔子传》", "h3": "1．9", "text": "孔子年七十三，鲁哀公十六年四月己丑卒。", "para_ids": [8]}
{"uid": 9, "level": "normal", "h1": "《孔子衣镜》", "h2": "《孔子传》", "h3": "1．10", "text": "天下君王至于贤人众矣，当时则荣，没则已焉。孔子布衣，传十余世，至于今不绝，学者宗之，自王侯，中国言六艺者，折中于孔子，可谓至圣矣！", "para_ids": [9]}
{"uid": 10, "level": "normal", "h1": "《孔子衣镜》", "h2": "《弟子传》", "h3": "2．1", "text": "孔子弟子，曰颜，人，字子渊。少孔子三十岁。", "para_ids": [10]}
{"uid": 11, "level": "normal", "h1": "《孔子衣镜》", "h2": "《弟子传》", "h3": "2．2", "text": "颜回问仁。子曰：“克己复礼为仁。一日克复礼，天下归仁焉。为仁由己，而由人乎哉？”颜渊，其目。子曰：“非礼勿视，非礼勿听，非礼勿言，非礼动。颜渊曰：“回唯不悔也，请事此语也。”", "para_ids": [11]}
{"uid": 12, "level": "normal", "h1": "《孔子衣镜》", "h2": "《弟子传》", "h3": "2．3", "text": "颜回慨然曰：“仰之弥高，钻之弥坚。瞻之在前，忽焉在后。循循然善诱人，博我以文，约我以礼，欲罢不能。 ”既，之无曰也已。", "para_ids": [12]}
{"uid": 13, "level": "normal", "h1": "《孔子衣镜》", "h2": "《弟子传》", "h3": "2．4", "text": "孔子以颜回为淳仁重厚好学。颜回曰：“用之则，舍之则藏，唯我与尔有是夫！ ”", "para_ids": [13]}
{"uid": 14, "level": "normal", "h1": "《孔子衣镜》", "h2": "《弟子传》", "h3": "2．5", "text": "曰：“自我得回也，门人日益亲。 ”", "para_ids": [14]}
{"uid": 15, "level": "normal", "h1": "《孔子衣镜》", "h2": "《弟子传》", "h3": "2．6", "text": "孔子弟子，曰端木赐，卫人也，字子贡。少孔子三十一岁。", "para_ids": [15]}
{"uid": 16, "level": "normal", "h1": "《孔子衣镜》", "h2": "《弟子传》", "h3": "2．7", "text": "子贡为人，接结善对，见事接。", "para_ids": [16]}
{"uid": 17, "level": "normal", "h1": "《孔子衣镜》", "h2": "《弟子传》", "h3": "2．8", "text": "既已受业，问曰：“有一言可终身行者乎?”孔子曰：“其恕乎，所不欲，勿佗于人。”", "para_ids": [17]}
{"uid": 18, "level": "normal", "h1": "《孔子衣镜》", "h2": "《弟子传》", "h3": "2．9", "text": "陈子禽问子贡曰：”子为恭也，仲尼岂贤于子乎？”子贡曰：“君子一言以为知，一言以为不知，言不可不慎也！夫子之不可及，犹天之不可陛，子得国家，时谓立之斯立，道之斯行，诱之斯来，动之斯和。其生也荣，其死也哀，如之何其可及也？”", "para_ids": [18]}
{"uid": 19, "level": "normal", "h1": "《孔子衣镜》", "h2": "《弟子传》", "h3": "2．10", "text": "孔子弟子，曰仲由，卞人，字子路，少孔子九岁。", "para_ids": [19]}
{"uid": 20, "level": "normal", "h1": "《孔子衣镜》", "h2": "《弟子传》", "h3": "2．11", "text": "子路性鄙，好勇力，伉直，冠雄鸡，佩豭豚，陵暴孔子。孔以为质美可教。设讼礼，稍诱子路，子路后服，委质，因门人请为弟子。", "para_ids": [20]}
{"uid": 21, "level": "normal", "h1": "《孔子衣镜》", "h2": "《弟子传》", "h3": "2．12", "text": "既已受业，问曰：“君子尚勇乎？”孔子曰：“君子义之为比。君子好勇无义则乱，小人效则为盗。孔子曰：“自吾得由也，恶言不闻吾耳。 ”", "para_ids": [21]}
{"uid": 22, "level": "normal", "h1": "《孔子衣镜》", "h2": "《弟子传》", "h3": "2．13", "text": "孔子弟子，曰堂骀灭明，武城人，字子，", "para_ids": [22]}
{"uid": 23, "level": "normal", "h1": "《孔子衣镜》", "h2": "《弟子传》", "h3": "2．14", "text": "然，其恶。欲事孔子，孔子以为材薄。曰：然乌得，遂教之。", "para_ids": [23]}
{"uid": 24, "level": "normal", "h1": "《孔子衣镜》", "h2": "《弟子传》", "h3": "2．15", "text": "已受业，退而修行，行不由径，非公事不，游至江，从，子三百人，设去就取予，用已若以师，侯孔子，之，曰：“甚乎哉！丘之，人，", "para_ids": [24]}
{"uid": 25, "level": "normal", "h1": "《孔子衣镜》", "h2": "《弟子传》", "h3": "2．16", "text": "宰予，以为可教。", "para_ids": [25]}
{"uid": 26, "level": "normal", "h1": "《孔子衣镜》", "h2": "《弟子传》", "h3": "2．17", "text": "既已受业，修于学，墙不可涂也。宰予问五，临菑大夫，与田常作乱，已，失之子羽；以言取人，失之宰，", "para_ids": [26]}
{"uid": 27, "level": "normal", "h1": "《孔子衣镜》", "h2": "《弟子传》", "h3": "2．18", "text": "孔子弟子，曰卜商，字子夏，少孔子二十四岁。", "para_ids": [27]}
{"uid": 28, "level": "normal", "h1": "《孔子衣镜》", "h2": "《弟子传》", "h3": "2．19", "text": "子夏问：“‘巧笑猜兮，美目盻兮，素以为绚兮'，何谓也？”孔子曰：“绘事后素。”“曰：礼厚乎？”孔子曰：“起予！商也，始可与言《诗》已。”", "para_ids": [28]}
{"uid": 29, "level": "normal", "h1": "《孔子衣镜》", "h2": "《弟子传》", "h3": "2．20", "text": "子夏曰：“贤贤易色；事父母，能竭其力；事君，能致其身；与多友，言而有信。虽曰未学，吾必谓之学矣。”", "para_ids": [29]}
{"uid": 30, "level": "normal", "h1": "《孔子衣镜》", "h2": "《弟子传》", "h3": "2．21", "text": "子夏曰：“博学而熟记，切问而近思，仁在其中矣。”孔子既没，子夏居西河，教为文侯师。", "para_ids": [30]}
{"uid": 31, "level": "normal", "h1": "《孔子衣镜》", "h2": "《弟子传》", "h3": "2．22", "text": "孔子弟子，曰颛孙师，陈人，字子张。少孔子□八岁。", "para_ids": [31]}
{"uid": 32, "level": "normal", "h1": "《孔子衣镜》", "h2": "《弟子传》", "h3": "2．23", "text": "子张问干禄，孔子曰：“多闻阙…慎言其余，则寡尤；多见阙殆，慎行其余，则寡悔。言寡尤，行寡悔，禄在其中矣。 ”", "para_ids": [32]}
{"uid": 33, "level": "normal", "h1": "《孔子衣镜》", "h2": "《弟子传》", "h3": "2．24", "text": "…子张，子张曰：“子夏曰何？ ”对曰：“子夏曰：‘可者与之；不可者距之。 ’”子张曰：“异乎吾所闻：君子尊贤而…不能。我之大贤与，于人何不容？我之不贤与，人将距我，若之何其距人也？ ”…", "para_ids": [33]}
{"uid": 34, "level": "normal", "h1": "仲尼微言", "h2": "安大简《仲尼曰》", "h3": "1．1", "text": "仲尼曰：“华繁而实厚，天；言多而行不足，人。”", "para_ids": [34]}
{"uid": 35, "level": "normal", "h1": "仲尼微言", "h2": "安大简《仲尼曰》", "h3": "1．2", "text": "仲尼曰：“今人不信其所贵，而信其所贱。《诗》曰：‘彼求我，若不我得。执我仇仇，亦不我力。’”", "para_ids": [35]}
{"uid": 36, "level": "normal", "h1": "仲尼微言", "h2": "安大简《仲尼曰》", "h3": "1．3", "text": "仲尼曰：“君子溺于言，小人溺于水。”", "para_ids": [36]}
{"uid": 37, "level": "normal", "h1": "仲尼微言", "h2": "安大简《仲尼曰》", "h3": "1．4", "text": "仲尼曰：“去仁，恶乎成名？造次、颠沛必于此。”", "para_ids": [37]}
{"uid": 38, "level": "normal", "h1": "仲尼微言", "h2": "安大简《仲尼曰》", "h3": "1．5", "text": "仲尼曰：“直哉，史鱼！邦有道，如矢；邦无道，如矢。”", "para_ids": [38]}
{"uid": 39, "level": "normal", "h1": "仲尼微言", "h2": "安大简《仲尼曰》", "h3": "1．6", "text": "仲尼曰：“伊諿=，而禹=，以治天下，未闻多言而仁者。”", "para_ids": [39]}
{"uid": 40, "level": "normal", "h1": "仲尼微言", "h2": "安大简《仲尼曰》", "h3": "1．7", "text": "仲尼曰：“君子所慎，必在人之所不闻与人之所不见。”", "para_ids": [40]}
{"uid": 41, "level": "normal", "h1": "仲尼微言", "h2": "安大简《仲尼曰》", "h3": "1．8", "text": "仲尼曰：“君子之择人劳，其用之逸；小人之择人逸，其用之劳。”", "para_ids": [41]}
{"uid": 42, "level": "normal", "h1": "仲尼微言", "h2": "安大简《仲尼曰》", "h3": "1．9", "text": "仲尼曰：“回，汝幸，汝有过，人不隐汝，汝能自改；赐，汝不幸，汝有过，人弗疾也。”", "para_ids": [42]}
{"uid": 43, "level": "normal", "h1": "仲尼微言", "h2": "安大简《仲尼曰》", "h3": "1．10", "text": "仲尼曰：“弟子如出也，十手指汝，十目视汝，汝乌敢为不善乎？盖君子慎其独也。”", "para_ids": [43]}
{"uid": 44, "level": "normal", "h1": "仲尼微言", "h2": "安大简《仲尼曰》", "h3": "1．11", "text": "仲尼曰：“仁而不惠于我，吾不隐其仁；不仁而惠于我，吾不隐其不仁。”", "para_ids": [44]}
{"uid": 45, "level": "normal", "h1": "仲尼微言", "h2": "安大简《仲尼曰》", "h3": "1．12", "text": "仲尼曰：“晏平仲善交哉！久狎而长敬。”", "para_ids": [45]}
{"uid": 46, "level": "normal", "h1": "仲尼微言", "h2": "安大简《仲尼曰》", "h3": "1．13", "text": "仲尼曰：“古之学者自为，今之学者为人。”", "para_ids": [46]}
{"uid": 47, "level": "normal", "h1": "仲尼微言", "h2": "安大简《仲尼曰》", "h3": "1．14", "text": "仲尼曰：“古者恶盗而弗杀，今者弗恶而杀之。”", "para_ids": [47]}
{"uid": 48, "level": "normal", "h1": "仲尼微言", "h2": "安大简《仲尼曰》", "h3": "1．15", "text": "仲尼曰：“君子见善以思，见不善以戒。”", "para_ids": [48]}
{"uid": 49, "level": "normal", "h1": "仲尼微言", "h2": "安大简《仲尼曰》", "h3": "1．16", "text": "仲尼曰：“喜怒不时，恒侮。”", "para_ids": [49]}
{"uid": 50, "level": "normal", "h1": "仲尼微言", "h2": "安大简《仲尼曰》", "h3": "1．17", "text": "仲尼曰：“管仲善，善哉！老讫。”", "para_ids": [50]}
{"uid": 51, "level": "normal", "h1": "仲尼微言", "h2": "安大简《仲尼曰》", "h3": "1．18", "text": "仲尼曰：“以同异难，以异易。”", "para_ids": [51]}
{"uid": 52, "level": "normal", "h1": "仲尼微言", "h2": "安大简《仲尼曰》", "h3": "1．19", "text": "康子使人问政于仲尼。曰：“丘之未闻也。”使者退。仲尼曰：“视之君子，其言小人也。孰正而可使人闻？”", "para_ids": [52]}
{"uid": 53, "level": "normal", "h1": "仲尼微言", "h2": "安大简《仲尼曰》", "h3": "1．20", "text": "仲尼曰：“一箪食，一勺浆，人不胜其忧，己不胜其乐，吾不如回也。”", "para_ids": [53]}
{"uid": 54, "level": "normal", "h1": "仲尼微言", "h2": "安大简《仲尼曰》", "h3": "1．21", "text": "仲尼曰：“见善如弗及，见不善如及。隐以避难，静居以成其志。伯夷、叔齐死于首阳，手足不掩，必夫人之谓乎？”", "para_ids": [54]}
{"uid": 55, "level": "normal", "h1": "仲尼微言", "h2": "安大简《仲尼曰》", "h3": "1．22", "text": "仲尼曰：“小人乎！何以寿为？ 一日不能善。”", "para_ids": [55]}
{"uid": 56, "level": "normal", "h1": "仲尼微言", "h2": "安大简《仲尼曰》", "h3": "1．23", "text": "仲尼曰：“颠于沟岸，吾所不果援者，唯心弗知而色为知之者乎？”", "para_ids": [56]}
{"uid": 57, "level": "normal", "h1": "仲尼微言", "h2": "安大简《仲尼曰》", "h3": "1．24", "text": "仲尼曰：“务言而惰行，虽言不听；务行〈而〉伐功，虽劳不闻。”", "para_ids": [57]}
{"uid": 58, "level": "normal", "h1": "仲尼微言", "h2": "安大简《仲尼曰》", "h3": "1．25", "text": "仲尼曰：“敚不敚，恒=侮人。”", "para_ids": [58]}
{"uid": 59, "level": "normal", "h1": "仲尼微言", "h2": "安大简《仲尼曰》", "h3": "1．26", "text": "仲尼之耑语也。", "para_ids": [59]}
{"uid": 60, "level": "normal", "h1": "仲尼微言", "h2": "安大简《仲尼曰》", "h3": "1．27", "text": "仆快周恒。", "para_ids": [60]}
{"uid": 61, "level": "normal", "h1": "仲尼微言", "h2": "王家嘴《孔子曰》", "h3": "1．1", "text": "子赣曰：“闻斯行诸？” 孔子曰：“闻而弗行，焉用闻？”子路曰：“闻斯行诸？” 孔子曰： “有父兄在，如之何其闻斯行之也？”", "para_ids": [61]}
{"uid": 62, "level": "normal", "h1": "仲尼微言", "h2": "王家嘴《孔子曰》", "h3": "1．2", "text": "公西华曰：“赐也问曰：‘闻斯行诸？’子曰：‘闻而弗行，焉用闻？’由也曰：‘闻斯行诸？’子曰：‘有父兄在，如之何其闻斯行也？’赤也惑，请问之。” 孔子曰：“赐也退，故进之；由也进，故退之。”", "para_ids": [62]}
{"uid": 63, "level": "normal", "h1": "仲尼微言", "h2": "王家嘴《孔子曰》", "h3": "1．3", "text": "孔子曰：“善者行惑后丧", "para_ids": [63]}
{"uid": 64, "level": "normal", "h1": "仲尼微言", "h2": "王家嘴《孔子曰》", "h3": "1．4", "text": "…… 孔子曰：“君子荡，斯辱矣。 ”", "para_ids": [64]}
{"uid": 65, "level": "normal", "h1": "仲尼微言", "h2": "王家嘴《孔子曰》", "h3": "1．5", "text": "子路为季氏宰， 孔子曰：“由也为季氏宰，亡无能改于其德，其布粟倍它他日矣。由也，弗吾徒也已，小子鸣鼓而攻之，可矣。 ”", "para_ids": [65]}
{"uid": 66, "level": "normal", "h1": "仲尼微言", "h2": "王家嘴《孔子曰》", "h3": "1．6", "text": "孔子曰：“事父母几谏。见志弗从，或敬以毋违，劳而无怨。 ”", "para_ids": [66]}
{"uid": 67, "level": "normal", "h1": "仲尼微言", "h2": "王家嘴《孔子曰》", "h3": "1．7", "text": "孔子曰：“君子教之以敬，入之以安。父母在，不远游，游必有方。 ”", "para_ids": [67]}
{"uid": 68, "level": "normal", "h1": "仲尼微言", "h2": "王家嘴《孔子曰》", "h3": "1．8", "text": "孔子曰：“君考召无诺，君子不以其所无孝。 ”", "para_ids": [68]}
{"uid": 69, "level": "normal", "h1": "仲尼微言", "h2": "王家嘴《孔子曰》", "h3": "1．9", "text": "孔子曰：“父母之年，不可不知也。一则以惧，一则以喜。 ”", "para_ids": [69]}
{"uid": 70, "level": "normal", "h1": "仲尼微言", "h2": "王家嘴《孔子曰》", "h3": "1．10", "text": "孔子曰：“君子不苟虑且，不言不信。 ”", "para_ids": [70]}
{"uid": 71, "level": "normal", "h1": "仲尼微言", "h2": "王家嘴《孔子曰》", "h3": "1．11", "text": "孔子曰：“君子之勇也，气于义。小人之勇也，果于死。”", "para_ids": [71]}
{"uid": 72, "level": "normal", "h1": "仲尼微言", "h2": "王家嘴《孔子曰》", "h3": "1．12", "text": "孔子曰：“父在，观其志也；父没，观其行也。 ”", "para_ids": [72]}
{"uid": 73, "level": "normal", "h1": "仲尼微言", "h2": "王家嘴《孔子曰》", "h3": "1．13", "text": "孔子曰：“三年无改于又父之所，可谓孝也。 ”", "para_ids": [73]}
{"uid": 74, "level": "normal", "h1": "仲尼微言", "h2": "王家嘴《孔子曰》", "h3": "1．14", "text": "孔子曰：“道如蓑 。 ”", "para_ids": [74]}
{"uid": 75, "level": "normal", "h1": "仲尼微言", "h2": "王家嘴《孔子曰》", "h3": "1．15", "text": "孔子曰：“苟非天道，人力与又能达与欤？ ”", "para_ids": [75]}
{"uid": 76, "level": "normal", "h1": "仲尼微言", "h2": "王家嘴《孔子曰》", "h3": "1．16", "text": "孔子曰：“一箪食，一勺浆，人不胜其……不胜其乐，吾不如回也。”", "para_ids": [76]}
{"uid": 77, "level": "normal", "h1": "仲尼微言", "h2": "王家嘴《孔子曰》", "h3": "1．17", "text": "孔子曰：“诗、书、礼、乐……", "para_ids": [77]}
{"uid": 78, "level": "normal", "h1": "仲尼微言", "h2": "王家嘴《孔子曰》", "h3": "1．18", "text": "孔子曰：“晏平仲祀于其先人，豚肩不掩梪豆，贤大夫也。而……也。管仲雕……而絑纮，贤大夫也。……难为上也。君子下毋颠下，上毋备上。”", "para_ids": [78]}
{"uid": 79, "level": "normal", "h1": "仲尼微言", "h2": "王家嘴《孔子曰》", "h3": "1．19", "text": "后闻君子之言，色可里于人之忠。 ”", "para_ids": [79]}
{"uid": 80, "level": "normal", "h1": "仲尼微言", "h2": "王家嘴《孔子曰》", "h3": "1．20", "text": "孔子曰：“老者有所归，壮者有所察。少者有所长。", "para_ids": [80]}
{"uid": 81, "level": "normal", "h1": "仲尼微言", "h2": "王家嘴《孔子曰》", "h3": "1．21", "text": "其生也，不食其死也。 ”", "para_ids": [81]}
{"uid": 82, "level": "normal", "h1": "仲尼微言", "h2": "王家嘴《孔子曰》", "h3": "1．22", "text": "孔子曰：“好智而不学，其敝也兔荡；好……", "para_ids": [82]}
{"uid": 83, "level": "normal", "h1": "仲尼微言", "h2": "王家嘴《孔子曰》", "h3": "1．23", "text": "其知己也。 ”", "para_ids": [83]}
{"uid": 84, "level": "normal", "h1": "仲尼微言", "h2": "王家嘴《孔子曰》", "h3": "1．24", "text": "哀公问于孔子曰：“文公与桓公孰贤？ ”", "para_ids": [84]}
{"uid": 85, "level": "normal", "h1": "仲尼微言", "h2": "王家嘴《孔子曰》", "h3": "1．25", "text": "孔子曰：“文公灭其同姓之邦，桓公兴其同姓之邦，其不如桓公乎！ ”", "para_ids": [85]}
{"uid": 86, "level": "normal", "h1": "仲尼微言", "h2": "王家嘴《孔子曰》", "h3": "1．26", "text": "宰我问德，", "para_ids": [86]}
{"uid": 87, "level": "normal", "h1": "仲尼微言", "h2": "王家嘴《孔子曰》", "h3": "1．27", "text": "孔子曰：“大德毋逾闲，小德出入可也。 ”", "para_ids": [87]}
{"uid": 88, "level": "normal", "h1": "仲尼微言", "h2": "王家嘴《孔子曰》", "h3": "1．28", "text": "孔子在陈，闻桓、僖炍燔。孔子喜。", "para_ids": [88]}
{"uid": 89, "level": "normal", "h1": "仲尼微言", "h2": "王家嘴《孔子曰》", "h3": "1．29", "text": "巫马旗曰：“子新去夫鲁，人其惑子。 ”", "para_ids": [89]}
{"uid": 90, "level": "normal", "h1": "仲尼微言", "h2": "王家嘴《孔子曰》", "h3": "1．30", "text": "孔子曰：“夫文、武犹有毁，而桓、僖如毁者也而不毁，夫天毁之也。 ”", "para_ids": [90]}
{"uid": 91, "level": "normal", "h1": "仲尼微言", "h2": "王家嘴《孔子曰》", "h3": "1．31", "text": "孔子去鲁之卫，鲁人詹因辞曰：“鲁孔丘，故鲁邦", "para_ids": [91]}
{"uid": 92, "level": "normal", "h1": "仲尼微言", "h2": "王家嘴《孔子曰》", "h3": "1．32", "text": "欤？不得，汝死乎？ ”", "para_ids": [92]}
{"uid": 93, "level": "normal", "h1": "仲尼微言", "h2": "王家嘴《孔子曰》", "h3": "1．33", "text": "孔子在陈、蔡，公夏乘归馈一櫜锦。孔子曰：“亡无食。 ”已馈，曰：“守也久不得视矣。请宿。 ”孔子曰：“亡无食也已。 ”", "para_ids": [93]}
{"uid": 94, "level": "normal", "h1": "仲尼微言", "h2": "王家嘴《孔子曰》", "h3": "1．34", "text": "公孙石问：“刑几？ ”。", "para_ids": [94]}
{"uid": 95, "level": "normal", "h1": "仲尼微言", "h2": "王家嘴《孔子曰》", "h3": "1．35", "text": "孔子曰：“天下之刑八，不孝", "para_ids": [95]}
{"uid": 96, "level": "normal", "h1": "仲尼微言", "h2": "王家嘴《孔子曰》", "h3": "1．36", "text": "孔子西遇盗于蒲，曰：“三代之既没，文在此行也。……灭斯文也欤？后死者不与于道也；天之至灭斯文欤？匡人如我何？”", "para_ids": [96]}
{"uid": 97, "level": "normal", "h1": "仲尼微言", "h2": "王家嘴《孔子曰》", "h3": "1．37", "text": "子夏将为莒？ ……", "para_ids": [97]}
{"uid": 98, "level": "normal", "h1": "仲尼微言", "h2": "王家嘴《孔子曰》", "h3": "1．38", "text": "忠交敬之礼，不可不慎也，朋友之亲以是失。 ”", "para_ids": [98]}
{"uid": 99, "level": "normal", "h1": "仲尼微言", "h2": "王家嘴《孔子曰》", "h3": "1．39", "text": "孔子曰：“至哉周德，泰伯、王季。三天下有其二，文王以服于殷。 ……", "para_ids": [99]}
{"uid": 100, "level": "normal", "h1": "仲尼微言", "h2": "王家嘴《孔子曰》", "h3": "1．40", "text": "……殷之路，服周之冕，乐则《韶》《武》，放郑，远佞……", "para_ids": [100]}
{"uid": 101, "level": "normal", "h1": "上博简", "h2": "《民之父母》", "h3": "1．1", "text": "子夏问于孔子：“《诗》曰：‘凯俤君子，民之父母’，敢问何如而可谓民之父母？”孔子答曰：“民之父母乎，必达于礼乐之源，以致‘五至’以行‘三无’，以横于天下。四方有败，必先知之，其之谓民之父母矣。”", "para_ids": [101]}
{"uid": 102, "level": "normal", "h1": "上博简", "h2": "《民之父母》", "h3": "1．2", "text": "子夏曰：“敢问何谓‘五至’？”孔子曰：“‘五至’乎，物之所至者，志亦至焉；志之所至者，礼亦至焉；礼之所至者，乐亦至焉；乐之所至者，哀亦至焉，哀乐相生。君子以正，此之谓‘五至’。”", "para_ids": [102]}
{"uid": 103, "level": "normal", "h1": "上博简", "h2": "《民之父母》", "h3": "1．3", "text": "子夏曰：“‘五至’既闻之矣，敢问何谓‘三无’？”孔子曰：“‘三无’乎，无声之乐，无体之礼，无服之丧。君子以此皇于天下，倾耳而听之，不可得而闻也；明目而见之，不可得而见也，而得气塞于四海矣，此之谓‘三无’。”", "para_ids": [103]}
{"uid": 104, "level": "normal", "h1": "上博简", "h2": "《民之父母》", "h3": "1．4", "text": "子夏曰：“无声之乐，无体之礼，无服之丧，何诗是暱？”孔子曰：“善哉！商也，将可学诗矣，‘成王不敢康，夙夜其命又密’，无声之乐，‘威仪迟迟，不可选也’，无体之礼也。‘凡民有丧，匍匐救之’，无服之丧也。”子夏曰：“其在诗也，美矣！宏矣！大矣！尽于此而已乎？”", "para_ids": [104]}
{"uid": 105, "level": "normal", "h1": "上博简", "h2": "《民之父母》", "h3": "1．5", "text": "孔子曰：“何为其然！犹有五起焉。”子夏曰：“可得而闻欤？”", "para_ids": [105]}
{"uid": 106, "level": "normal", "h1": "上博简", "h2": "《民之父母》", "h3": "1．6", "text": "孔子曰：“无声之乐，气志不违；无体之礼，威仪逮逮；无服之丧，内恕巽悲。无声之乐，塞于四方；无体之礼，日逑月相；无服之丧，纯德同明。无声之乐，施及孙子；无体之礼，塞于四海；无服之丧，为民父母；无声之乐，气志既得；无体之礼，威仪翼翼；无服之丧，施及四国。无声之乐，气志既从；无体之礼，上下和同；无服之丧，以畜万邦。”", "para_ids": [106]}
{"uid": 107, "level": "normal", "h1": "上博简", "h2": "《子羔》", "h3": "2．1", "text": "子羔问于孔子曰：“三王者之作也，皆人子也，而其父贱而不足称也欤？抑亦诚天子也欤？”孔子曰：“善，尔问之也。久矣，其莫闻之。禹之母有莘氏之女也，观于伊而得之，娠三年而划于背而生，生而能言，是禹也。契之母，有娀氏之女也。游于阳台之上，有燕衔卵而措诸其前，取而吞之，娠三年而画于膺，生而呼曰：‘钦！’是契也。后稷之母，有邰氏之女也，游于玄丘之汭，终见芺干而荐之，乃见人武，履以祈祷曰：帝之武，倘使我有子，必报之。是后稷也。三王者之作也如是。”", "para_ids": [107]}
{"uid": 108, "level": "normal", "h1": "上博简", "h2": "《子羔》", "h3": "2．2", "text": "子羔曰：“然则三王者孰为最贤？”孔子曰：“三王者皆不如帝舜贤也。”", "para_ids": [108]}
{"uid": 109, "level": "normal", "h1": "上博简", "h2": "《子羔》", "h3": "2．3", "text": "子羔曰：“请问帝舜？”孔子曰：“有虞氏之乐正瞽瞍之子也。”", "para_ids": [109]}
{"uid": 110, "level": "normal", "h1": "上博简", "h2": "《子羔》", "h3": "2．4", "text": "子羔曰：“何故以得为帝？”孔子曰：“昔者而弗世也，善与善相受也，故能治天下，平万邦，使无有、少大、肥瘠，使皆得其社稷百姓而奉守之。尧见舜之德贤，故让之。”", "para_ids": [110]}
{"uid": 111, "level": "normal", "h1": "上博简", "h2": "《子羔》", "h3": "2．5", "text": "子羔曰：“尧之得舜也，舜之德则诚善欤？抑尧之德则甚明欤？”孔子曰：“均也，舜穑于童土之田，则天下归心，尧不传丹朱而举舜。”", "para_ids": [111]}
{"uid": 112, "level": "normal", "h1": "上博简", "h2": "《子羔》", "h3": "2．6", "text": "子羔曰：“舜何故举之童土之黎民也。孔子曰：“吾闻夫舜之幼也，敏以孝侍其亲，其父顽，母嚣，弟傲，皆欲杀舜。舜顺适不失子道，兄弟孝慈。即求，或在侧；欲杀或以文而远。尧之取舜也，从诸卉茅之中，与之言礼，悦薄不逆；与之言政，悦简而行；与之言天下事，贯昵条达；与之言乐，音啾而和，故夫舜之德其诚贤矣，播诸畎亩之中，而使君天下而称。”", "para_ids": [112]}
{"uid": 113, "level": "normal", "h1": "上博简", "h2": "《子羔》", "h3": "2．7", "text": "子羔曰：“如舜在今之世则何若？”孔子曰：“亦纪先王之游道。不逢明王，则亦不大使。”孔子曰：“舜其可谓受命之民矣，舜，人子也。而三天子事之。”", "para_ids": [113]}
{"uid": 114, "level": "normal", "h1": "上博简", "h2": "《鲁邦大旱》", "h3": "3．1", "text": "鲁邦大旱，哀公谓孔子：“子不为我图之？”孔子对曰：“邦大旱，无乃失诸刑与德乎？唯正刑与德。”", "para_ids": [114]}
{"uid": 115, "level": "normal", "h1": "上博简", "h2": "《鲁邦大旱》", "h3": "3．2", "text": "哀公曰：“庶民以我不知以说之事鬼也。若之何哉？”孔子曰：“庶民知说之事，鬼也，不知刑与德。汝无爱珪璧币帛于山川，正刑与德，以事上天，鬼神感之，大旱必止矣。公曰：“善哉。”", "para_ids": [115]}
{"uid": 116, "level": "normal", "h1": "上博简", "h2": "《鲁邦大旱》", "h3": "3．3", "text": "孔子出，遇子贡曰：“赐尔闻巷路之言，无乃谓丘之对非欤？”子贡曰：“否，抑吾子乃重命其欤？若夫正刑与德，以事上天，此是哉。若夫无爱珪璧币帛于山川，无乃不可。”“夫山，石以为肤，木以为民，如天不雨，石将焦，木将死，其欲雨有甚于我，又必待乎命乎？夫川，水以为肤，鱼以为民，如天不雨，水将涸，鱼将死，其欲雨有甚于我，何必祠乎命乎？”", "para_ids": [116]}
{"uid": 117, "level": "normal", "h1": "上博简", "h2": "《鲁邦大旱》", "h3": "3．4", "text": "孔子曰：“鸣呼！赐也，我告尔：命也者，君子以为文，庶民以为神。如不命，王公岂不养任粮肉哉，抑无如庶民何？”", "para_ids": [117]}
{"uid": 118, "level": "normal", "h1": "上博简", "h2": "《仲弓》", "h3": "4．1", "text": "仲弓曰：“敢问事君。”孔子曰：“雍，古之事君者，以忠与敬，唯其难也，汝惟以其咎。”", "para_ids": [118]}
{"uid": 119, "level": "normal", "h1": "上博简", "h2": "《仲弓》", "h3": "4．2", "text": "仲弓曰：“今之君子，愎过捍析，难以纳谏。”孔子曰：“今之君子所竭其情、尽其质者，三害近与矣。”雍，汝知者。”", "para_ids": [119]}
{"uid": 120, "level": "normal", "h1": "上博简", "h2": "《仲弓》", "h3": "4．3", "text": "仲弓答曰：“雍也弗闻也。”孔子曰：“夫祭，至敬之本也，所以立生也，不可不慎也，夫丧至爱之卒也，所以成死也，不可不慎也；夫行践仁孝不可不慎也之。一日以善立，所学皆终；一日以不善立，所学皆崩，可不慎乎？”", "para_ids": [120]}
{"uid": 121, "level": "normal", "h1": "上博简", "h2": "《仲弓》", "h3": "4．4", "text": "仲弓曰：“今之君子使人，不尽其悦早使不行，绥上下相报以忠，则民欢承教，害者不问民务。”孔子曰：“善哉，闻乎是以教矣，君饪。”", "para_ids": [121]}
{"uid": 122, "level": "normal", "h1": "上博简", "h2": "《仲弓》", "h3": "4．5", "text": "孔子曰：“唯政者，正也。夫子唯有与，汝独正之，岂不有枉也。”", "para_ids": [122]}
{"uid": 123, "level": "normal", "h1": "上博简", "h2": "《仲弓》", "h3": "4．6", "text": "仲季桓子使仲弓为宰，仲弓以告孔子，孔子曰：“季氏与闻之，夫季氏，河东之盛家也，亦使雍也从于宰夫之后，雍也童愚，恐贻吾子忧，愿因吾子而治。”", "para_ids": [123]}
{"uid": 124, "level": "normal", "h1": "上博简", "h2": "《仲弓》", "h3": "4．7", "text": "孔子曰：“雍汝以行矣，为之众谋汝。”", "para_ids": [124]}
{"uid": 125, "level": "normal", "h1": "上博简", "h2": "《仲弓》", "h3": "4．8", "text": "仲弓曰：“敢问为政何先？也定，不及其成。独独狷人，难为从正。”", "para_ids": [125]}
{"uid": 126, "level": "normal", "h1": "上博简", "h2": "《仲弓》", "h3": "4．9", "text": "孔子无自惰也。昔三代之明王有四海之内，犹来老老慈幼，先有司，举贤才，宥过与罪。政之始也。", "para_ids": [126]}
{"uid": 127, "level": "normal", "h1": "上博简", "h2": "《仲弓》", "h3": "4．10", "text": "仲弓曰：“若夫老老慈幼，既闻命矣。夫先有司为之如何？”仲尼曰：“夫民安旧而重迁有成，是故有司不可不先也。”", "para_ids": [127]}
{"uid": 128, "level": "normal", "h1": "上博简", "h2": "《仲弓》", "h3": "4．11", "text": "仲弓曰：“雍也不敏，虽有贤才，弗知举也。敢问举才如之何？”仲尼：“夫贤才不可弇也。举尔所知，尔所不知，人其舍之者。”", "para_ids": [128]}
{"uid": 129, "level": "normal", "h1": "上博简", "h2": "《仲弓》", "h3": "4．12", "text": "仲弓曰：“宥过赦罪，则民可畜子有臣万人，导汝思老齐家，夫服之缓，弛而逊力之。虽有孝德，其仲尼山有崩，川有竭，日月星辰犹佐，民亡不有过，贤者宜顺之至者，教而使之，君子亡所狷人。今汝相夫中弓刑政不缓，德教不倦。”", "para_ids": [129]}
{"uid": 130, "level": "normal", "h1": "上博简", "h2": "《仲弓》", "h3": "4．13", "text": "仲弓曰：“若此三者，闻命矣，敢问道民兴德如何？”", "para_ids": [130]}
{"uid": 131, "level": "normal", "h1": "上博简", "h2": "《仲弓》", "h3": "4．14", "text": "孔子曰：“申之", "para_ids": [131]}
{"uid": 132, "level": "normal", "h1": "上博简", "h2": "《相邦之道》", "h3": "5．1", "text": "孔子见于鲁公，公问之曰：“敢问相邦？”孔子答曰：“夫先民事以，人，可谓相邦矣。”", "para_ids": [132]}
{"uid": 133, "level": "normal", "h1": "上博简", "h2": "《相邦之道》", "h3": "5．2", "text": "公曰：“敢问民事？”孔子曰：“先其欲，备其强，共其患，静以待时。时出故，故出事，事出政，政无忘所始。使民以时，则民有所劝：农夫勤于耕，以实官仓；百工勤于事，以实府库；庶民勤于四肢之艺，以儒军旅；商贾勤于市，以实收敛。夫顺民时以劝之如此者，岂非明君所以修民事而相邦哉？”", "para_ids": [133]}
{"uid": 134, "level": "normal", "h1": "上博简", "h2": "《相邦之道》", "h3": "5．3", "text": "孔子退，告子贡曰：“吾见于君，不问有邦之道，而问相邦之道，不亦谦乎？”", "para_ids": [134]}
{"uid": 135, "level": "normal", "h1": "上博简", "h2": "《相邦之道》", "h3": "5．4", "text": "子贡曰:“吾子之答也何如？”孔子曰:“如讯。”", "para_ids": [135]}
{"uid": 136, "level": "normal", "h1": "上博简", "h2": "《季康子问孔子》", "h3": "6．1", "text": "季康子问于孔子曰：“肥，役有司之后，一不知民务之安在，唯子之贻羞。请问：君子之从事者于民之上，其大务何若？”孔子对曰：“仁之以德，此君子之大务也。”", "para_ids": [136]}
{"uid": 137, "level": "normal", "h1": "上博简", "h2": "《季康子问孔子》", "h3": "6．2", "text": "康子曰：“请问何谓‘仁之以德’？”孔子曰：“君子在民之上，执民之中，施教于百姓，而民不厌焉，是君子之耻也。是故，君子玉其言而展其行，敬成其德以临民，民望其道而服焉，此之谓‘仁之以德’。且管仲有言曰：‘君子恭则逊，骄则侮，备言多难，衰言则赣，导民唯度，不欲。’”", "para_ids": [137]}
{"uid": 138, "level": "normal", "h1": "上博简", "h2": "《季康子问孔子》", "h3": "6．3", "text": "曰：“齐人之语，宁服肥耶？”孔子曰：“丘闻之孟之侧曰：‘夫书者，以著君子之德也。夫诗也者，以志君子之志。夫义者，以谨君子之行也。君子涉之，小人观之；君子敬成其德，小人如寐持之以为己哉。’子又焉闻而嫌之哉？” 孔子始以礼遇焉，康子疑其言，乃以直言相报。", "para_ids": [138]}
{"uid": 139, "level": "normal", "h1": "上博简", "h2": "《季康子问孔子》", "h3": "6．4", "text": "康子初无以对。有顷，乃曰：“然此非肥所闻也。葛㓹今语肥也以处邦家之术曰：‘君子不可以不强：不强则不立；不立则民轻之。不可以不严：不严则不威，不威则民陵之。无信炫增，因邦之所贤而与之。大罪杀之，减罪刑之，小罪罚之。苟能固守而行之，民必服矣。’故子以此言为奚如？”孔子曰：“由丘观之，则微言也已。且夫则今之先人，世三代之传史，岂敢不以其先人之传志告？”", "para_ids": [139]}
{"uid": 140, "level": "normal", "h1": "上博简", "h2": "《季康子问孔子》", "h3": "6．5", "text": "康子曰：“然其主人亦曰‘古之为邦者必以此’。”孔子曰：“言则美矣，然异于丘之所闻。丘闻之臧文仲有言曰：‘君子强则遗，威则民不尊，严则失众，猛则无亲，好刑则不祥，好杀则作乱。’是故贤人之居邦家也，夙兴夜寐，辟端以比，民之勉美弃恶如归。慎小以合大，疏言而密守之。无禁远，无诣迩；恶人勿陷，好人勿贵，求民以辟。大罪则赦之以刑，减罪则赦之以罚，小则訾 之。凡欲勿尚，凡失勿危，各也。且夫仁之，则百姓劝勉，事皆得其权；而强之，则邦有奸动，百姓送之以乱。夫仁之以德者，树艺五谷，养育六畜，肥民则安，瘠民不树。是故贤人大于邦而有劬心，能为威焉，而刑罚不用也。强之以刑者，则灭速无恒哉！后之世比乱，邦相威毁，众必恶善，贤人深居。是故夫迫邦甚难，民乃多恶矣。”", "para_ids": [140]}
{"uid": 141, "level": "normal", "h1": "上博简", "h2": "《季康子问孔子》", "h3": "6．6", "text": "康子曰：“无乃肥之闻之也是差乎？固如，吾子之疏肥也！ ”孔子乃辞曰：“子之言也已重。丘也闻君子之以德为务者，因古典礼而彰之，无逆百事，皆请行之。则百姓安焉；作而承之，则邦有穫。先人之所善，亦善之；先人之所事，亦事之，然则邦。先人之所恶勿事，先人之所废勿起，然则民格不善。敉父兄子弟而拯救之，则民有，然后之以，无难。无忘姑姊妹而远敬之，则民有礼，然后奉之以中，纯当其曲以成之。然则邦平而民柔矣。此君子从事者之所适陶冶也。 ”", "para_ids": [141]}
{"uid": 142, "level": "normal", "h1": "上博简", "h2": "《君子为礼》", "h3": "7．1", "text": "颜渊侍于夫子。夫子曰：“回，君子为礼，以依于仁。”颜渊作而答曰：“回不敏，弗能少居也。”", "para_ids": [142]}
{"uid": 143, "level": "normal", "h1": "上博简", "h2": "《君子为礼》", "h3": "7．2", "text": "夫子曰：“坐，吾语汝。言之而不义，口勿言也；视之而不义，目勿视也；听之而不义，耳勿听也；动而不义，身无动焉。”", "para_ids": [143]}
{"uid": 144, "level": "normal", "h1": "上博简", "h2": "《君子为礼》", "h3": "7．3", "text": "颜渊退，数日不出。门人问之曰：“吾子何其瘠也？”曰：“然，吾观闻言于夫子，欲行之不能，欲去之而不可，吾是以瘠也。”", "para_ids": [144]}
{"uid": 145, "level": "normal", "h1": "上博简", "h2": "《君子为礼》", "h3": "7．4", "text": "颜渊侍于夫子。夫子曰：“回，独智，人所恶也；独贵，人所恶也；独富，人所恶也。”颜渊起，避席曰：“敢问何谓也？”", "para_ids": [145]}
{"uid": 146, "level": "normal", "h1": "上博简", "h2": "《君子为礼》", "h3": "7．5", "text": "夫子曰：“智而信危，斯人欲其智也；贵而能让，斯人欲其长贵也；富而分贱，斯人欲其富也。……”", "para_ids": [146]}
{"uid": 147, "level": "normal", "h1": "上博简", "h2": "《君子为礼》", "h3": "7．6", "text": "凡色无爱、无佻、无诈、无惰。", "para_ids": [147]}
{"uid": 148, "level": "normal", "h1": "上博简", "h2": "《君子为礼》", "h3": "7．7", "text": "无倪视，无侧睇，凡目无逆，定视是求。", "para_ids": [148]}
{"uid": 149, "level": "normal", "h1": "上博简", "h2": "《君子为礼》", "h3": "7．8", "text": "无唠无呔，听之盏拾，称其众寡。", "para_ids": [149]}
{"uid": 150, "level": "normal", "h1": "上博简", "h2": "《君子为礼》", "h3": "7．9", "text": "无有柔数，无有首诈，直很而谛。", "para_ids": [150]}
{"uid": 151, "level": "normal", "h1": "上博简", "h2": "《君子为礼》", "h3": "7．10", "text": "肩无糜、无扁，身无倨、无倾，行无蹶、无摇，足无伦、无高。", "para_ids": [151]}
{"uid": 152, "level": "normal", "h1": "上博简", "h2": "《君子为礼》", "h3": "7．11", "text": "其在廷则欲济济，其在堂则欲齐齐。……", "para_ids": [152]}
{"uid": 153, "level": "normal", "h1": "上博简", "h2": "《君子为礼》", "h3": "7．12", "text": "行人子羽问于子贡曰：“仲尼与吾子产孰贤？”子贡曰：“夫子治十室之邑亦乐，治万室之邦亦乐。然则夫子贤于子产矣。”", "para_ids": [153]}
{"uid": 154, "level": "normal", "h1": "上博简", "h2": "《君子为礼》", "h3": "7．13", "text": "“与禹孰贤？”子贡曰：“禹治天下之川以为己名；夫子治诗、书，亦以己名。然则贤于禹也。”", "para_ids": [154]}
{"uid": 155, "level": "normal", "h1": "上博简", "h2": "《君子为礼》", "h3": "7．14", "text": "“与舜孰贤？”子贡曰：“舜君天下；夫子。然则贤于舜也。”", "para_ids": [155]}
{"uid": 156, "level": "normal", "h1": "上博简", "h2": "《君子为礼》", "h3": "7．15", "text": "夫子闻之，曰：“赐不吾知也。夙兴夜寐，以求闻……”", "para_ids": [156]}
{"uid": 157, "level": "normal", "h1": "上博简", "h2": "《弟子问》", "h3": "8．1", "text": "昔者仲尼箴徒三人，悌徒五人，玩嬉之徒人。 …… 侍坐。 …… 或问曰：“…… 者，可略而告也？”子曰：“小子，听余言：登年不恒至，寿老不复壮，贤者急于；不肖者。今，从，吾子皆能有待乎？君子道昭然，则夫二三子者，，者，皆可以为诸侯相矣。东西南北，不寄 。”", "para_ids": [157]}
{"uid": 158, "level": "normal", "h1": "上博简", "h2": "《弟子问》", "h3": "8．2", "text": "子路曰：“由闻诸夫子：‘有道则见，无道则隐。’今乃谓此，何？”子曰：“昔者汤得伊尹以为天子，汝弗知也乎，由？夫以众犯难，以亲受禄，劳以成事，殷以处官，仕治以力。鼎俎以就人，不曲防以去人。”", "para_ids": [158]}
{"uid": 159, "level": "normal", "h1": "上博简", "h2": "《弟子问》", "h3": "8．3", "text": "子曰：“君子无所不足，无所有余。盖正己而不求于人，则可以出而仕矣。”", "para_ids": [159]}
{"uid": 160, "level": "normal", "h1": "上博简", "h2": "《弟子问》", "h3": "8．4", "text": "弟子或问曰：“若夫出而事君长，蘧伯玉止乎，子惇惇如也其听。子路往乎，子谔谔如也如门。夫何择焉？”子曰：“贫贱而不约者，吾见之矣；富贵而不骄者，吾闻而未之见也。轻禄而不仕，吾见之矣；仕而弗受者，吾闻而未之见也。” 子曰：“人而不临，犹让临也。临而无以先之，亦不若不临。”", "para_ids": [160]}
{"uid": 161, "level": "normal", "h1": "上博简", "h2": "《弟子问》", "h3": "8．5", "text": "子路曰：“非明主而受其禄，仁之有？”子曰：“赖乎其下，不折其枝；食其贵，不毁其器。君将用汝，何患于折毁？欲仁而得仁，言而守信可也。吾未见諦而信者，未见善事人而爱者。今之世难？無明王，而亦或有贤主焉。则？虽霸而弗王，善矣。夫焉能王人，由？”", "para_ids": [161]}
{"uid": 162, "level": "normal", "h1": "上博简", "h2": "《弟子问》", "h3": "8．6", "text": "子过曹，颜渊驭，至老丘。有农植其槈而歌焉，子据乎轼而听之，其声如、如也。子曰：“回，听之！是亡国之风也，乱节而哀声。曹之丧，其必此乎？回！”", "para_ids": [162]}
{"uid": 163, "level": "normal", "h1": "上博简", "h2": "《弟子问》", "h3": "8．7", "text": "子叹曰：“呜！莫我知也夫！”", "para_ids": [163]}
{"uid": 164, "level": "normal", "h1": "上博简", "h2": "《弟子问》", "h3": "8．8", "text": "子游曰：“有地之谓也乎？”子曰：“偃，吾语汝。君子有夫行也，求为之言；有夫言也，求为之行。言行相近，然后君子。”", "para_ids": [164]}
{"uid": 165, "level": "normal", "h1": "上博简", "h2": "《弟子问》", "h3": "8．9", "text": "子曰：“回，来，吾告汝，其识诸乎！虽多闻而不友贤，其所行道焉终？” 子曰：“寡闻则孤，寡见则肆。多闻则惑，多见则 。君子，而，则。”", "para_ids": [165]}
{"uid": 166, "level": "normal", "h1": "上博简", "h2": "《弟子问》", "h3": "8．10", "text": "子曰：“延陵季子，其天民也乎？生而不因其俗。吴人生十年  而禓袒，俑  乎其膺，延陵季子矫而弗受。延陵季子，其天民也乎？”", "para_ids": [166]}
{"uid": 167, "level": "normal", "h1": "上博简", "h2": "《弟子问》", "h3": "8．11", "text": "子贡问曰：“何如则可以谓仁矣？”子曰：“吾闻父母之丧，食肉如饭土，饮酒如啜水，信乎？”", "para_ids": [167]}
{"uid": 168, "level": "normal", "h1": "上博简", "h2": "《弟子问》", "h3": "8．12", "text": "子贡曰：“莫亲乎父母，死不顾生。可言乎？其信也。”子曰：“孝乎父母，以汎爱于众而也，此之谓仁。”", "para_ids": [168]}
{"uid": 169, "level": "normal", "h1": "上博简", "h2": "《弟子问》", "h3": "8．13", "text": "宰我问君子。子曰：“予，如能慎始与终，斯善矣。为君子乎？未，汝安能也？”", "para_ids": [169]}
{"uid": 170, "level": "normal", "h1": "上博简", "h2": "《弟子问》", "h3": "8．14", "text": "……子曰：“巧言令色，未可谓仁也。诸其言，而不可……”", "para_ids": [170]}
{"uid": 171, "level": "normal", "h1": "上博简", "h2": "《孔子见季桓子》", "h3": "9．1", "text": "子见季桓子。桓子曰：“斯闻之：盖贤者，是能亲仁；亲仁者，是能行圣人之道。如夫亲仁、行圣人之道，则斯不足，岂敢望之？如夫见人不厌，问礼不倦，则斯中心乐之。”夫子曰：“士不亲仁，而博闻其词於远人乎？夫士，品物不穷，君子流其观焉。品物备矣，而无成德，则亲诸民。夫民。君子恒以乐福，由肆四方之位以勤。君子睹之以其所睹，听之以其所欲。智不行，疑不 ，兼  以己兼 。此民之所以辅君子之德者。君子德已而立师保，慎其礼乐，尊其心志。此君子之所以养民之术也。”", "para_ids": [171]}
{"uid": 172, "level": "normal", "h1": "上博简", "h2": "《孔子见季桓子》", "h3": "9．2", "text": "桓子曰：“士之所处，可名而知欤？”夫子曰：“吾闻之：唯  仁人其物；邪伪之民，亦以其物。审二道者，以观於民，虽有过 ，弗远矣。”", "para_ids": [172]}
{"uid": 173, "level": "normal", "h1": "上博简", "h2": "《孔子见季桓子》", "h3": "9．3", "text": "桓子曰：“二道者可得闻欤？”夫子曰：“言即至矣，虽吾子勿问，固将以告。仁人之道，衣服必中，容貌不求异于人。不笃也，亦不戝与也。亲有此貌也，而无以合者侥矣。虽非仁人，仍不失为君子也。夫如是者，为礼以使其下，为信以事其上，仁其如此也。上唯道知，无不乱矣。是故备道之子，行勉，弗示也；语验，弗示也，服丽 ，弗示也；似仁者也。如此者，焉与之处而察问其所学之先后。所学由仁欤？盖君子听之。”", "para_ids": [173]}
{"uid": 174, "level": "normal", "h1": "上博简", "h2": "《孔子见季桓子》", "h3": "9．4", "text": "桓子曰：“如夫仁人之未察其行为，则既已闻命矣。如夫邪民之行，可得而闻欤？”夫子曰：“已矣乎！夫邪伪之民，不为信以事其上，而好伐能以诬之也。” 忧怀 维聚，仰天而叹曰：“役不奉亡，不味酒肉，不食五谷，择处危岸，岂不难乎？噫，邪民之行也！好假  美以为荣 也。此与仁人式者也。夫邪伪之民，其术多方。如悉言之，则恐久吾子。”", "para_ids": [174]}
{"uid": 175, "level": "normal", "h1": "上博简", "h2": "《孔子见季桓子》", "h3": "9．5", "text": "桓子曰：“斯不佞，吾子悉言之，犹恐弗知，况其如微言之乎？”夫子曰：“邪伪之民，衣服好，皆求异于人。辇戝兴，道谬淫言，不当其所，皆同其，此邪民也。行年弥久，问学不察，不依其行板，恭哀与兼，此邪民也。色不察，出言不忌，见于君子，大为无摄，此邪民也。夫君子是察，求之于中，此以不惑，而民道之。”", "para_ids": [175]}
{"uid": 176, "level": "normal", "h1": "上博简", "h2": "《颜渊问于孔子》", "h3": "10．1", "text": "颜渊问于孔子曰：“敢问君子之入事也有道乎？”孔子曰：“有。”", "para_ids": [176]}
{"uid": 177, "level": "normal", "h1": "上博简", "h2": "《颜渊问于孔子》", "h3": "10．2", "text": "颜渊曰：“敢问何如？”孔子曰：“敬有道而先有司，老老而慈幼，慤约而收贫。禄不足则请，有余则辞。敬有道，所以为援也；先有司，所以得情也；老老而慈幼，所以虑仁也；慤约而收贫，所以取靓也。禄不足则请，有余则辞，所以期信也。盖君子之入事也如此矣。”", "para_ids": [177]}
{"uid": 178, "level": "normal", "h1": "上博简", "h2": "《颜渊问于孔子》", "h3": "10．3", "text": "颜渊曰：“君子之入事也，既既闻命矣，敢问君子之入教也有道乎？”孔子曰：“有。”", "para_ids": [178]}
{"uid": 179, "level": "normal", "h1": "上博简", "h2": "《颜渊问于孔子》", "h3": "10．4", "text": "颜渊曰：“敢问何如？”孔子曰：“修身以先之，则民莫不从矣；前之以博爱，则民莫遗亲矣；导之以俭，则民知足矣；前之以让，则民不争矣；又由而教之以能，贱不肖而远之，则民知禁矣。如进者劝行，退者知禁，则其于教也不远矣。”", "para_ids": [179]}
{"uid": 180, "level": "normal", "h1": "上博简", "h2": "《颜渊问于孔子》", "h3": "10．5", "text": "颜渊曰：“君子之入教也，回既闻命矣，敢问致名？”孔子曰：“德成则名至矣，名至必卑身。身治，大则禄富爵贵而名声章明，小则而。君子让而得之，小人争而失之。而，先处也；而，先处也；素行而信，先处也；贫而安乐，先处仁也。君子，也。示，则勤而无欲得焉；，则而无欲焉。如此则富贵或在兹之内矣。庸言之信，庸行之敬；有所有余而不敢尽之，有所不足而不敢弗勉。如此则贫贱必不在兹之内矣。”", "para_ids": [180]}
{"uid": 181, "level": "normal", "h1": "上博简", "h2": "《颜渊问于孔子》", "h3": "10．6", "text": "颜渊乃出，以告。曰：“善哉言乎！君子哉问！……”", "para_ids": [181]}
{"uid": 182, "level": "normal", "h1": "上博简", "h2": "《史蒥问于夫子》", "h3": "11．1", "text": "齐侯使史蒥为臣，史蒥以告夫子曰：“公使蒥为臣，蒥也不敏，不知所措，愿请益于夫子。”夫子曰：“善哉！臣事之若己父，则君将之以其子。子，其身之贰也。今使子师之、君之、泽之，慎矣。夫既以为其身之贰，则可以行事而治邦家矣。”", "para_ids": [182]}
{"uid": 183, "level": "normal", "h1": "上博简", "h2": "《史蒥问于夫子》", "h3": "11．2", "text": "史蒥曰：“如何得民心？”夫子曰：“恒取同古，教于始乎哉！始得可人而举之，仁援仁而进之，不仁人弗得进矣。始得不可人而举之，不仁人乃进矣。且民氓不可侮。众之所植，莫之能废也；众之所废，莫之能竖也。子以是视之，不其难与言也？且夫仁爱以先之，神而化之，何从而不敬？子亦是之测！”", "para_ids": [183]}
{"uid": 184, "level": "normal", "h1": "上博简", "h2": "《史蒥问于夫子》", "h3": "11．3", "text": "史蒥曰：“何谓神？何谓敬？”夫子曰：“敬也者，瞻人之颜色而为之化，视其所欲而为之动，此不亦神乎？既而从之以八禁，所以治邦家也。”", "para_ids": [184]}
{"uid": 185, "level": "normal", "h1": "上博简", "h2": "《史蒥问于夫子》", "h3": "11．4", "text": "史蒥曰：“何谓八？”夫子曰：“纳邪伪、幽色、举酒、大钟鼎、美宫室、驱骋、田猎、举狱讼，此所以失邦家也，不可以弗戒。子之事行，百姓得其利，邦家以夷；子之事不行，百姓被其害，邦家以败。成败之机，在于何以先民之道，子其图之！”", "para_ids": [185]}
{"uid": 186, "level": "normal", "h1": "上博简", "h2": "《史蒥问于夫子》", "h3": "11．5", "text": "史蒥曰：“蒥也，故齐邦敝吏之子，无如图也。闻子之言大惧，不识所为。”夫子曰：“善哉！临事而惧，希不成事！子信能行其事而无危其邦家，则能贵于禹汤，禹汤则学。自始有民以来，未或能再立于地之上，一或不免有过。不恐不惧，不亦难乎？”", "para_ids": [186]}
{"uid": 187, "level": "normal", "h1": "定县汉简", "h2": "《儒家者言》", "h3": "1．1", "text": "曰：“明主有三惧，一曰不闻其过；二曰得志如恐不能行", "para_ids": [187]}
{"uid": 188, "level": "normal", "h1": "定县汉简", "h2": "《儒家者言》", "h3": "1．2", "text": "子贡问孔子曰：“赐为人下，如不知为下。”孔子曰：“为人下者其犹士乎？种得五谷焉，撅之得甘泉焉，草木植禽兽伏焉，生人立焉，死人入焉。多其言。为人下者，其犹土乎？", "para_ids": [188]}
{"uid": 189, "level": "normal", "h1": "定县汉简", "h2": "《儒家者言》", "h3": "1．3", "text": "曾折援木击曾子者，参得罪夫子夫子，得毋病乎退而就曰：参来勿内也。”曾子自之未尝可得也。小箠则待笞，大怒立，而不去杀身以父之民与杀天子之民者，其罪", "para_ids": [189]}
{"uid": 190, "level": "normal", "h1": "定县汉简", "h2": "《儒家者言》", "h3": "1．4", "text": "伐陈，西门，因使其降民修之二人子曰丘也", "para_ids": [190]}
{"uid": 191, "level": "normal", "h1": "定县汉简", "h2": "《儒家者言》", "h3": "1．5", "text": "桓公谓管仲曰：“诸侯管仲对曰：不出境。”桓公今予不道割燕君之所至如。 诸", "para_ids": [191]}
{"uid": 192, "level": "normal", "h1": "定县汉简", "h2": "《儒家者言》", "h3": "1．6", "text": "渔者曰：“天暑而得鬻之不，思将祭之乎？”孔子曰", "para_ids": [192]}
{"uid": 193, "level": "normal", "h1": "定县汉简", "h2": "《儒家者言》", "h3": "1．7", "text": "闲处，喟然叹曰：“铜鞮柏华者，周公旦摄天下之政，也。夫有道乃无下于天下哉！", "para_ids": [193]}
{"uid": 194, "level": "normal", "h1": "定县汉简", "h2": "《儒家者言》", "h3": "1．8", "text": "于大庙，右阶之前，有铜其口，如铭其背曰：“戒之戒之之为人也多，言多过，多事多患也。", "para_ids": [194]}
{"uid": 195, "level": "normal", "h1": "定县汉简", "h2": "《儒家者言》", "h3": "1．9", "text": "齐景公问子贡曰：“子谁师乎。”子贡也。公曰：子知其圣长，皆曰高，高几何，", "para_ids": [195]}
{"uid": 196, "level": "normal", "h1": "定县汉简", "h2": "《儒家者言》", "h3": "1．10", "text": "襄子问仲尼曰：“先生行见意先生之道固不通乎？”仲襄子见子路曰：“吾尝问先生，先生不对即隐也，隐安得为仁者不知得为圣？”子路曰：“今天下之鸣钟如冲之以梃", "para_ids": [196]}
{"uid": 197, "level": "normal", "h1": "定县汉简", "h2": "《儒家者言》", "h3": "1．11", "text": "子曰：“犊主泽鸣，晋国之贤闻君子重伤", "para_ids": [197]}
{"uid": 198, "level": "normal", "h1": "定县汉简", "h2": "《儒家者言》", "h3": "1．12", "text": "子匡，简子欲杀阳虎，孔子似之孔子。孔子舍。子路怒奋戟欲下。子止之曰：“何仁义之不意诗书不习，礼乐不修，则是丘之罪阳虎如为阳虎，则是非丘", "para_ids": [198]}
{"uid": 199, "level": "normal", "h1": "定县汉简", "h2": "《儒家者言》", "h3": "1．13", "text": "君子道四，强于行，弱于辞", "para_ids": [199]}
{"uid": 200, "level": "normal", "h1": "定县汉简", "h2": "《儒家者言》", "h3": "1．14", "text": "何？仲尼曰：“新交取亲", "para_ids": [200]}
{"uid": 201, "level": "normal", "h1": "定县汉简", "h2": "《儒家者言》", "h3": "1．15", "text": "路行辞于孔，孔子曰：“赠若以车乎？言乎？”子路请以言，孔子曰：“不强不", "para_ids": [201]}
{"uid": 202, "level": "normal", "h1": "定县汉简", "h2": "《儒家者言》", "h3": "1．16", "text": "曾子有疾，公猛义往问之。曾子言曰：“鸟之将死也，必有悲声；君子将卒也，也。”曾子立志则贪欲之心止则怠隋慢易之节止。君子", "para_ids": [202]}
{"uid": 203, "level": "normal", "h1": "定县汉简", "h2": "《儒家者言》", "h3": "1．17", "text": "张罔者，四面张，如祝之者四方来者，皆丽予。欲左者左欲右者右欲高者高者下，请受其犯命者，汉陭之，之曰：“汤之德及禽兽矣，故吾四十余国来服", "para_ids": [203]}
{"uid": 204, "level": "normal", "h1": "定县汉简", "h2": "《儒家者言》", "h3": "1．21", "text": "于鲁如趋受玉臣敢不趋乎君之受敝卑，臣敢", "para_ids": [204]}
{"uid": 205, "level": "normal", "h1": "定县汉简", "h2": "《儒家者言》", "h3": "1．22", "text": "故人主孝，则名天下誉矣；人臣孝则事君忠，处置之，子不敢撅也。父母全之，子不敢父母全而生之", "para_ids": [205]}
{"uid": 206, "level": "normal", "h1": "定县汉简", "h2": "《儒家者言》", "h3": "1．23", "text": "子恶言不出于口，蕠言不反于己", "para_ids": [206]}
{"uid": 207, "level": "normal", "h1": "定县汉简", "h2": "《儒家者言》", "h3": "1．24", "text": "肤，受诸父母，曾子何谓身体发肤，弗敢毁伤？ ”曰：“乐正子毁伤，父不子也，士不友也，尊荣无忧子道，如此可谓孝教之，所由曰孝经之。且夫为人子，亲死然后事", "para_ids": [207]}
{"uid": 208, "level": "normal", "h1": "定县汉简", "h2": "《儒家者言》", "h3": "1．25", "text": "也。”子路曰：“然。愿闻成人。”孔子曰何以为成人哉？ ”子路曰：“由孔子曰：“由其可以", "para_ids": [208]}
{"uid": 209, "level": "normal", "h1": "定县汉简", "h2": "《儒家者言》", "h3": "1．26", "text": "林放问礼", "para_ids": [209]}
{"uid": 210, "level": "normal", "h1": "定县汉简", "h2": "《儒家者言》", "h3": "1．27", "text": "问告朔", "para_ids": [210]}
{"uid": 211, "level": "normal", "h1": "《论语》", "h2": "《学而》第一", "h3": "1．1", "text": "子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”", "para_ids": [211]}
{"uid": 212, "level": "normal", "h1": "《论语》", "h2": "《学而》第一", "h3": "1．2", "text": "有子曰：“其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为人之本与！”", "para_ids": [212]}
{"uid": 213, "level": "normal", "h1": "《论语》", "h2": "《学而》第一", "h3": "1．3", "text": "子曰：“巧言令色，鲜矣仁！”", "para_ids": [213]}
{"uid": 214, "level": "normal", "h1": "《论语》", "h2": "《学而》第一", "h3": "1．4", "text": "曾子曰：“吾日三省吾身：为人谋而不忠乎？与朋友交而不信乎？传不习乎？”", "para_ids": [214]}
{"uid": 215, "level": "normal", "h1": "《论语》", "h2": "《学而》第一", "h3": "1．5", "text": "子曰：“道千乘之国，敬事而信，节用而爱人，使民以时。”", "para_ids": [215]}
{"uid": 216, "level": "normal", "h1": "《论语》", "h2": "《学而》第一", "h3": "1．6", "text": "子曰：“弟子入则孝，出则悌，谨而信，汎爱众，而亲人。行有馀力，则以学文。”", "para_ids": [216]}
{"uid": 217, "level": "normal", "h1": "《论语》", "h2": "《学而》第一", "h3": "1．7", "text": "子夏曰：“贤贤易色；事父母，能竭其力；事君，能致其身；与朋友交，言而有信。虽曰未学，吾必谓之学矣。”", "para_ids": [217]}
{"uid": 218, "level": "normal", "h1": "《论语》", "h2": "《学而》第一", "h3": "1．8", "text": "子曰：“君子不重则不威；学则不固。主忠信。无友不如己者。过则勿惮改。”", "para_ids": [218]}
{"uid": 219, "level": "normal", "h1": "《论语》", "h2": "《学而》第一", "h3": "1．9", "text": "曾子曰：“慎终追远，民德归厚矣。”", "para_ids": [219]}
{"uid": 220, "level": "normal", "h1": "《论语》", "h2": "《学而》第一", "h3": "1．10", "text": "子禽问于子贡曰：“夫子至于是邦也，必闻其政，求之与？抑与之与？”子贡曰：“夫子温、良、恭、俭、让以得之。夫子之求之也，其诸异乎人之求之与？”", "para_ids": [220]}
{"uid": 221, "level": "normal", "h1": "《论语》", "h2": "《学而》第一", "h3": "1．11", "text": "子曰：“父在，观其志；父没，观其行；三年无改于父之道，可谓孝矣。”", "para_ids": [221]}
{"uid": 222, "level": "normal", "h1": "《论语》", "h2": "《学而》第一", "h3": "1．12", "text": "有子曰：“礼之用，和为贵。先王之道，斯为美；小大由之。有所不行，知和而和，不以礼节之，亦不可行也。”", "para_ids": [222]}
{"uid": 223, "level": "normal", "h1": "《论语》", "h2": "《学而》第一", "h3": "1．13", "text": "有子曰：“信近于义，言可复也。恭近于礼，远耻辱也。因不失其亲，亦可宗也。”", "para_ids": [223]}
{"uid": 224, "level": "normal", "h1": "《论语》", "h2": "《学而》第一", "h3": "1．14", "text": "子曰：“君子食无求饱，居无求安，敏于事而慎于言，就有道而正焉，可谓好学也已。”", "para_ids": [224]}
{"uid": 225, "level": "normal", "h1": "《论语》", "h2": "《学而》第一", "h3": "1．15", "text": "子贡曰：“贫而无谄，富而无骄，何如？”子曰：“可也；未若贫而乐道，富而好礼者也。”\n子贡曰：“《诗》云：‘如切如磋，如琢如磨。’其斯之谓与？”子曰：“赐也，始可与言《诗》已矣，告诸往而知来者。”", "para_ids": [225]}
{"uid": 226, "level": "normal", "h1": "《论语》", "h2": "《学而》第一", "h3": "1．16", "text": "子曰：“不患人之不己知，患不知人也。”", "para_ids": [226]}
{"uid": 227, "level": "normal", "h1": "《论语》", "h2": "《为政》第二", "h3": "2．1", "text": "子曰：“为政以德，譬如北辰，居其所而众星共之。”", "para_ids": [227]}
{"uid": 228, "level": "normal", "h1": "《论语》", "h2": "《为政》第二", "h3": "2．2", "text": "子曰：“《诗》三百，一言以蔽之，曰：‘思无邪。’”", "para_ids": [228]}
{"uid": 229, "level": "normal", "h1": "《论语》", "h2": "《为政》第二", "h3": "2．3", "text": "子曰：“道之以政，齐之以刑，民免而无耻；道之以德，齐之以礼，有耻且格。”", "para_ids": [229]}
{"uid": 230, "level": "normal", "h1": "《论语》", "h2": "《为政》第二", "h3": "2．4", "text": "子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不踰矩。”", "para_ids": [230]}
{"uid": 231, "level": "normal", "h1": "《论语》", "h2": "《为政》第二", "h3": "2．5", "text": "孟懿子问孝。子曰：“无违。”\n樊迟御，子告之曰：“孟孙问孝于我，我对曰：‘无违。’”樊迟曰：“何谓也？”子曰：“生，事之以礼；死，葬之以礼，祭之以礼。”", "para_ids": [231]}
{"uid": 232, "level": "normal", "h1": "《论语》", "h2": "《为政》第二", "h3": "2．6", "text": "孟武伯问孝。子曰：“父母唯其疾之忧。”", "para_ids": [232]}
{"uid": 233, "level": "normal", "h1": "《论语》", "h2": "《为政》第二", "h3": "2．7", "text": "子游问孝。子曰：“今之孝者，是谓能养。至于犬马，皆能有养；不敬，何以别乎？”", "para_ids": [233]}
{"uid": 234, "level": "normal", "h1": "《论语》", "h2": "《为政》第二", "h3": "2．8", "text": "子夏问孝。子曰：“色难。有事，弟子服其劳；有酒食，先生馔，曾是以为孝乎？”", "para_ids": [234]}
{"uid": 235, "level": "normal", "h1": "《论语》", "h2": "《为政》第二", "h3": "2．9", "text": "子曰：“吾与回言终日，不违，如愚。退而省其私，亦足以发，回也不愚。”", "para_ids": [235]}
{"uid": 236, "level": "normal", "h1": "《论语》", "h2": "《为政》第二", "h3": "2．10", "text": "子曰：“视其所以，观其所由，察其所安。人焉廋哉？人焉廋哉？”", "para_ids": [236]}
{"uid": 237, "level": "normal", "h1": "《论语》", "h2": "《为政》第二", "h3": "2．11", "text": "子曰：“温故而知新，可以为师矣。”", "para_ids": [237]}
{"uid": 238, "level": "normal", "h1": "《论语》", "h2": "《为政》第二", "h3": "2．12", "text": "子曰：“君子不器。”", "para_ids": [238]}
{"uid": 239, "level": "normal", "h1": "《论语》", "h2": "《为政》第二", "h3": "2．13", "text": "子贡问君子。子曰：“先行其言而后从之。”", "para_ids": [239]}
{"uid": 240, "level": "normal", "h1": "《论语》", "h2": "《为政》第二", "h3": "2．14", "text": "子曰：“君子周而不比，小人比而不周。”", "para_ids": [240]}
{"uid": 241, "level": "normal", "h1": "《论语》", "h2": "《为政》第二", "h3": "2．15", "text": "子曰：“学而不思则罔，思而不学则殆。”", "para_ids": [241]}
{"uid": 242, "level": "normal", "h1": "《论语》", "h2": "《为政》第二", "h3": "2．16", "text": "子曰：“攻乎异端，斯害也已。”", "para_ids": [242]}
{"uid": 243, "level": "normal", "h1": "《论语》", "h2": "《为政》第二", "h3": "2．17", "text": "子曰：“由！诲女知之乎！知之为知之，不知为不知，是知也。”", "para_ids": [243]}
{"uid": 244, "level": "normal", "h1": "《论语》", "h2": "《为政》第二", "h3": "2．18", "text": "子张学干禄。子曰：“多闻阙疑，慎言其馀，则寡尤；多见阙殆，慎行其馀，则寡悔。言寡尤，行寡悔，禄在其中矣。”", "para_ids": [244]}
{"uid": 245, "level": "normal", "h1": "《论语》", "h2": "《为政》第二", "h3": "2．19", "text": "哀公问曰：“何为则民服？”孔子对曰：“举直错诸枉，则民服；举枉错诸直，则民不服。”", "para_ids": [245]}
{"uid": 246, "level": "normal", "h1": "《论语》", "h2": "《为政》第二", "h3": "2．20", "text": "季康子问：“使民敬、忠以劝，如之何？”子曰：“临之以庄，则敬；孝慈，则忠；举善而教不能，则劝。”", "para_ids": [246]}
{"uid": 247, "level": "normal", "h1": "《论语》", "h2": "《为政》第二", "h3": "2．21", "text": "或谓孔子曰：“子奚不为政？”子曰：“《书》云：‘孝乎惟孝，友于兄弟，施于有政。’是亦为政，奚其为为政？”", "para_ids": [247]}
{"uid": 248, "level": "normal", "h1": "《论语》", "h2": "《为政》第二", "h3": "2．22", "text": "子曰：“人而无信，不知其可也。大车无輗，小车无軏，其何以行之哉？”", "para_ids": [248]}
{"uid": 249, "level": "normal", "h1": "《论语》", "h2": "《为政》第二", "h3": "2．23", "text": "子张问：“十世可知也？”子曰：“殷因于夏礼，所损益，可知也；周因于殷礼，所损益，可知也。其或继周者，虽百世可知也。”", "para_ids": [249]}
{"uid": 250, "level": "normal", "h1": "《论语》", "h2": "《为政》第二", "h3": "2．24", "text": "子曰：“非其鬼而祭之，谄也。见义不为，无勇也。”", "para_ids": [250]}
{"uid": 251, "level": "normal", "h1": "《论语》", "h2": "《八佾》第三", "h3": "3．1", "text": "孔子谓季氏，“八佾舞于庭，是可忍也，孰不可忍也？”", "para_ids": [251]}
{"uid": 252, "level": "normal", "h1": "《论语》", "h2": "《八佾》第三", "h3": "3．2", "text": "三家者以《雍》彻。子曰：“‘相维辟公，天子穆穆’，奚取于三家之堂？”", "para_ids": [252]}
{"uid": 253, "level": "normal", "h1": "《论语》", "h2": "《八佾》第三", "h3": "3．3", "text": "子曰：“人而不仁，如礼何？人而不仁，如乐何？”", "para_ids": [253]}
{"uid": 254, "level": "normal", "h1": "《论语》", "h2": "《八佾》第三", "h3": "3．4", "text": "林放问礼之本。子曰：“大哉问！礼，与其奢也，宁俭；丧，与其易也，宁戚。”", "para_ids": [254]}
{"uid": 255, "level": "normal", "h1": "《论语》", "h2": "《八佾》第三", "h3": "3．5", "text": "子曰：“夷狄之有君，不如诸夏之亡也。”", "para_ids": [255]}
{"uid": 256, "level": "normal", "h1": "《论语》", "h2": "《八佾》第三", "h3": "3．6", "text": "季氏旅于泰山。子谓冉有曰：“女弗能救与？”对曰：“不能。”子曰：“呜呼！曾谓泰山不如林放乎？”", "para_ids": [256]}
{"uid": 257, "level": "normal", "h1": "《论语》", "h2": "《八佾》第三", "h3": "3．7", "text": "子曰：“君子无所争。必也射乎！揖让而升，下而饮。其争也君子。”", "para_ids": [257]}
{"uid": 258, "level": "normal", "h1": "《论语》", "h2": "《八佾》第三", "h3": "3．8", "text": "子夏问曰：“‘巧笑倩兮，美目盼兮，素以为绚兮。’何谓也？”子曰：“绘事后素。”\n曰：“礼后乎？”子曰：“起予者商也！始可与言《诗》已矣。”", "para_ids": [258]}
{"uid": 259, "level": "normal", "h1": "《论语》", "h2": "《八佾》第三", "h3": "3．9", "text": "子曰：“夏礼，吾能言之，杞不足征也；殷礼，吾能言之，宋不足征也。文献不足故也。足，则吾能征之矣。”", "para_ids": [259]}
{"uid": 260, "level": "normal", "h1": "《论语》", "h2": "《八佾》第三", "h3": "3．10", "text": "子曰：“禘自既灌而往者，吾不欲观之矣。”", "para_ids": [260]}
{"uid": 261, "level": "normal", "h1": "《论语》", "h2": "《八佾》第三", "h3": "3．11", "text": "或问禘之说。子曰：“不知也；知其说者之于天下也，其如示诸斯乎！”指其掌。", "para_ids": [261]}
{"uid": 262, "level": "normal", "h1": "《论语》", "h2": "《八佾》第三", "h3": "3．12", "text": "祭如在，祭神如神在。子曰：“吾不与祭，如不祭。”", "para_ids": [262]}
{"uid": 263, "level": "normal", "h1": "《论语》", "h2": "《八佾》第三", "h3": "3．13", "text": "王孙贾问曰：“‘与其媚于奥，宁媚于灶’，何谓也？”子曰：“不然；获罪于天，无所祷也。”", "para_ids": [263]}
{"uid": 264, "level": "normal", "h1": "《论语》", "h2": "《八佾》第三", "h3": "3．14", "text": "子曰：“周监于二代，郁郁乎文哉！吾从周。”", "para_ids": [264]}
{"uid": 265, "level": "normal", "h1": "《论语》", "h2": "《八佾》第三", "h3": "3．15", "text": "子入太庙，每事问。或曰：“孰谓鄹人之子知礼乎？入太庙，每事问。”子闻之，曰：“是礼也。”", "para_ids": [265]}
{"uid": 266, "level": "normal", "h1": "《论语》", "h2": "《八佾》第三", "h3": "3．16", "text": "子曰：“射不主皮，为力不同科，古之道也。”", "para_ids": [266]}
{"uid": 267, "level": "normal", "h1": "《论语》", "h2": "《八佾》第三", "h3": "3．17", "text": "子贡欲去告朔之饩羊。子曰：“赐也！尔爱其羊，我爱其礼。”", "para_ids": [267]}
{"uid": 268, "level": "normal", "h1": "《论语》", "h2": "《八佾》第三", "h3": "3．18", "text": "子曰：“事君尽礼，人以为谄也。”", "para_ids": [268]}
{"uid": 269, "level": "normal", "h1": "《论语》", "h2": "《八佾》第三", "h3": "3．19", "text": "定公问：“君使臣，臣事君，如之何？”孔子对曰：“君使臣以礼，臣事君以忠。”", "para_ids": [269]}
{"uid": 270, "level": "normal", "h1": "《论语》", "h2": "《八佾》第三", "h3": "3．20", "text": "子曰：“《关雎》、乐而不淫，哀而不伤。”", "para_ids": [270]}
{"uid": 271, "level": "normal", "h1": "《论语》", "h2": "《八佾》第三", "h3": "3．21", "text": "哀公问社于宰我。宰我对曰：“夏后氏以松，殷人以柏，周人以栗，曰，使民战栗。”子闻之，曰：“成事不说，遂事不谏，既往不咎。”", "para_ids": [271]}
{"uid": 272, "level": "normal", "h1": "《论语》", "h2": "《八佾》第三", "h3": "3．22", "text": "子曰：“管仲之器小哉！”\n或曰：“管仲俭乎？”曰：“管氏有三归，官事不摄，焉得俭？”\n“然则管仲知礼乎？”曰：“邦君树塞门，管氏亦树塞门。邦君为两君之好，有反坫，管氏亦有反坫。管氏而知礼，孰不知礼？”", "para_ids": [272]}
{"uid": 273, "level": "normal", "h1": "《论语》", "h2": "《八佾》第三", "h3": "3．23", "text": "子语鲁大师乐，曰：“乐其可知也：始作，翕如也；从之，纯如也，皦如也，绎如也，以成。”", "para_ids": [273]}
{"uid": 274, "level": "normal", "h1": "《论语》", "h2": "《八佾》第三", "h3": "3．24", "text": "仪封人请见，曰：“君子之至于斯也，吾未尝不得见也。”从者见之。出曰：“二三子何患于丧乎？天下之无道也久矣，天将以夫子为木铎。”", "para_ids": [274]}
{"uid": 275, "level": "normal", "h1": "《论语》", "h2": "《八佾》第三", "h3": "3．25", "text": "子谓《韶》，“尽美矣，又尽善也。”谓《武》，“尽美矣，未尽善也。”", "para_ids": [275]}
{"uid": 276, "level": "normal", "h1": "《论语》", "h2": "《八佾》第三", "h3": "3．26", "text": "子曰：“居上不宽，为礼不敬，临丧不哀，吾何以观之哉？”", "para_ids": [276]}
{"uid": 277, "level": "normal", "h1": "《论语》", "h2": "《里仁》第四", "h3": "4．1", "text": "子曰：“里仁为美。择不处仁，焉得知？”", "para_ids": [277]}
{"uid": 278, "level": "normal", "h1": "《论语》", "h2": "《里仁》第四", "h3": "4．2", "text": "子曰：“不仁者不可以久处约，不可以长处乐。仁者安仁，知者利仁。”", "para_ids": [278]}
{"uid": 279, "level": "normal", "h1": "《论语》", "h2": "《里仁》第四", "h3": "4．3", "text": "子曰：“唯仁者能好人，能恶人。”", "para_ids": [279]}
{"uid": 280, "level": "normal", "h1": "《论语》", "h2": "《里仁》第四", "h3": "4．4", "text": "子曰：“苟志于仁矣，无恶也。”", "para_ids": [280]}
{"uid": 281, "level": "normal", "h1": "《论语》", "h2": "《里仁》第四", "h3": "4．5", "text": "子曰：“富与贵，是人之所欲也；不以其道得之，不处也。贫与贱，是人之所恶也；不以其道得之，不去也。君子去仁，恶乎成名？君子无终食之间违仁，造次必于是，颠沛必于是。”", "para_ids": [281]}
{"uid": 282, "level": "normal", "h1": "《论语》", "h2": "《里仁》第四", "h3": "4．6", "text": "子曰：“我未见好仁者、恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。”", "para_ids": [282]}
{"uid": 283, "level": "normal", "h1": "《论语》", "h2": "《里仁》第四", "h3": "4．7", "text": "子曰：“人之过也，各于其党。观过，斯知人矣。”", "para_ids": [283]}
{"uid": 284, "level": "normal", "h1": "《论语》", "h2": "《里仁》第四", "h3": "4．8", "text": "子曰：“朝闻道，夕死可矣。”", "para_ids": [284]}
{"uid": 285, "level": "normal", "h1": "《论语》", "h2": "《里仁》第四", "h3": "4．9", "text": "子曰：“士志于道，而耻恶衣恶食者，未足与议也。”", "para_ids": [285]}
{"uid": 286, "level": "normal", "h1": "《论语》", "h2": "《里仁》第四", "h3": "4．10", "text": "子曰：“君子之于天下也，无适也，无莫也，义之与比。”", "para_ids": [286]}
{"uid": 287, "level": "normal", "h1": "《论语》", "h2": "《里仁》第四", "h3": "4．11", "text": "子曰：“君子怀德，小人怀土；君子怀刑，小人怀惠。”", "para_ids": [287]}
{"uid": 288, "level": "normal", "h1": "《论语》", "h2": "《里仁》第四", "h3": "4．12", "text": "子曰：“放于利而行，多怨。”", "para_ids": [288]}
{"uid": 289, "level": "normal", "h1": "《论语》", "h2": "《里仁》第四", "h3": "4．13", "text": "子曰：“能以礼让为国，于从政乎何有？不能以礼让为国，如礼何？”", "para_ids": [289]}
{"uid": 290, "level": "normal", "h1": "《论语》", "h2": "《里仁》第四", "h3": "4．14", "text": "子曰：“不患无位，患所以立。不患莫己知，求为可知也。”", "para_ids": [290]}
{"uid": 291, "level": "normal", "h1": "《论语》", "h2": "《里仁》第四", "h3": "4．15", "text": "子曰：“参乎！吾道一以贯之。”曾子曰：“唯。”\n子出，门人问曰：“何谓也？”曾子曰：“夫子之道，忠恕而已矣。”", "para_ids": [291]}
{"uid": 292, "level": "normal", "h1": "《论语》", "h2": "《里仁》第四", "h3": "4．16", "text": "子曰：“君子喻于义，小人喻于利。”", "para_ids": [292]}
{"uid": 293, "level": "normal", "h1": "《论语》", "h2": "《里仁》第四", "h3": "4．17", "text": "子曰：“见贤思齐焉，见不贤而内自省也。”", "para_ids": [293]}
{"uid": 294, "level": "normal", "h1": "《论语》", "h2": "《里仁》第四", "h3": "4．18", "text": "子曰：“事父母几谏，见志不从，又敬不违，劳而不怨。”", "para_ids": [294]}
{"uid": 295, "level": "normal", "h1": "《论语》", "h2": "《里仁》第四", "h3": "4．19", "text": "子曰：“父母在，不远游，游必有方。”", "para_ids": [295]}
{"uid": 296, "level": "normal", "h1": "《论语》", "h2": "《里仁》第四", "h3": "4．20", "text": "子曰：“三年无改于父之道，可谓孝矣。”", "para_ids": [296]}
{"uid": 297, "level": "normal", "h1": "《论语》", "h2": "《里仁》第四", "h3": "4．21", "text": "子曰：“父母之年，不可不知也。一则以喜，一则以惧。”", "para_ids": [297]}
{"uid": 298, "level": "normal", "h1": "《论语》", "h2": "《里仁》第四", "h3": "4．22", "text": "子曰：“古者言之不出，耻躬之不逮也。”", "para_ids": [298]}
{"uid": 299, "level": "normal", "h1": "《论语》", "h2": "《里仁》第四", "h3": "4．23", "text": "子曰：“以约失之者鲜矣。”", "para_ids": [299]}
{"uid": 300, "level": "normal", "h1": "《论语》", "h2": "《里仁》第四", "h3": "4．24", "text": "子曰：“君子欲讷于言而敏于行。”", "para_ids": [300]}
{"uid": 301, "level": "normal", "h1": "《论语》", "h2": "《里仁》第四", "h3": "4．25", "text": "子曰：“德不孤，必有邻。”", "para_ids": [301]}
{"uid": 302, "level": "normal", "h1": "《论语》", "h2": "《里仁》第四", "h3": "4．26", "text": "子游曰：“事君数，斯辱矣；朋友数，斯疏矣。”", "para_ids": [302]}
{"uid": 303, "level": "normal", "h1": "《论语》", "h2": "《公冶长》第五", "h3": "5．1", "text": "子谓公冶长，“可妻也。虽在缧絏之中，非其罪也。”以其子妻之。", "para_ids": [303]}
{"uid": 304, "level": "normal", "h1": "《论语》", "h2": "《公冶长》第五", "h3": "5．2", "text": "子谓南容，“邦有道，不废；邦无道，免于刑戮。”以其兄之子妻之。", "para_ids": [304]}
{"uid": 305, "level": "normal", "h1": "《论语》", "h2": "《公冶长》第五", "h3": "5．3", "text": "子谓子贱，“君子哉若人！鲁无君子者，斯焉取斯？”", "para_ids": [305]}
{"uid": 306, "level": "normal", "h1": "《论语》", "h2": "《公冶长》第五", "h3": "5．4", "text": "子贡问曰：“赐也何如？”子曰：“女、器也。”曰：“何器也？”曰：“瑚琏也。”", "para_ids": [306]}
{"uid": 307, "level": "normal", "h1": "《论语》", "h2": "《公冶长》第五", "h3": "5．5", "text": "或曰：“雍也仁而不佞。”子曰：“焉用佞？御人以口给，屡憎于人。不知其仁，焉用佞？”", "para_ids": [307]}
{"uid": 308, "level": "normal", "h1": "《论语》", "h2": "《公冶长》第五", "h3": "5．6", "text": "子使漆彫开仕。对曰：“吾斯之未能信。”子说。", "para_ids": [308]}
{"uid": 309, "level": "normal", "h1": "《论语》", "h2": "《公冶长》第五", "h3": "5．7", "text": "子曰：“道不行，乘桴浮于海。从我者，其由与？”子路闻之喜。子曰：“由也好勇过我，无所取材。”", "para_ids": [309]}
{"uid": 310, "level": "normal", "h1": "《论语》", "h2": "《公冶长》第五", "h3": "5．8", "text": "孟武伯问：“子路仁乎？”子曰：“不知也。”又问。子曰：“由也，千乘之国，可使治其赋也，不知其仁也。”\n“求也何如？”子曰：“求也，千室之邑，百乘之家，可使为之宰也，不知其仁也。”\n“赤也何如？”子曰：“赤也，束带立于朝，可使与宾客言也，不知其仁也。”", "para_ids": [310]}
{"uid": 311, "level": "normal", "h1": "《论语》", "h2": "《公冶长》第五", "h3": "5．9", "text": "子谓子贡曰：“女与回也孰愈？”对曰：“赐也何敢望回？回也闻一以知十，赐也闻一以知二。”子曰：“弗如也；吾与女弗如也。”", "para_ids": [311]}
{"uid": 312, "level": "normal", "h1": "《论语》", "h2": "《公冶长》第五", "h3": "5．10", "text": "宰予昼寝。子曰：“朽木不可雕也，粪土之墙不可杇也；于予与何诛？”子曰：“始吾于人也，听其言而信其行；今吾于人也，听其言而观其行。于予与改是。”", "para_ids": [312]}
{"uid": 313, "level": "normal", "h1": "《论语》", "h2": "《公冶长》第五", "h3": "5．11", "text": "子曰：“吾未见刚者。”或对曰：“申枨。”子曰：“枨也慾，焉得刚？”", "para_ids": [313]}
{"uid": 314, "level": "normal", "h1": "《论语》", "h2": "《公冶长》第五", "h3": "5．12", "text": "子贡曰：“我不欲人之加诸我也，吾亦欲无加诸人。”子曰：“赐也，非尔所及也。”", "para_ids": [314]}
{"uid": 315, "level": "normal", "h1": "《论语》", "h2": "《公冶长》第五", "h3": "5．13", "text": "子贡曰：“夫子之文章，可得而闻也；夫子之言性与天道，不可得而闻也。”", "para_ids": [315]}
{"uid": 316, "level": "normal", "h1": "《论语》", "h2": "《公冶长》第五", "h3": "5．14", "text": "子路有闻，未之能行，唯恐有闻。", "para_ids": [316]}
{"uid": 317, "level": "normal", "h1": "《论语》", "h2": "《公冶长》第五", "h3": "5．15", "text": "子贡问曰：“孔文子何以谓之‘文’也？”子曰：“敏而好学，不耻下问，是以谓之‘文’也。”", "para_ids": [317]}
{"uid": 318, "level": "normal", "h1": "《论语》", "h2": "《公冶长》第五", "h3": "5．16", "text": "子谓子产，“有君子之道四焉：其行己也恭，其事上也敬，其养民也惠，其使民也义。”", "para_ids": [318]}
{"uid": 319, "level": "normal", "h1": "《论语》", "h2": "《公冶长》第五", "h3": "5．17", "text": "子曰：“晏平仲善与人交，久而敬之。”", "para_ids": [319]}
{"uid": 320, "level": "normal", "h1": "《论语》", "h2": "《公冶长》第五", "h3": "5．18", "text": "子曰：“臧文仲居蔡，山节藻棁，何如其知也？”", "para_ids": [320]}
{"uid": 321, "level": "normal", "h1": "《论语》", "h2": "《公冶长》第五", "h3": "5．19", "text": "子张问曰：“令尹子文三仕为令尹，无喜色；三已之，无愠色。旧令尹之政，必以告新令尹。何如？”子曰：“忠矣。”曰：“仁矣乎？”曰：“未知；焉得仁？”\n“崔子弑齐君，陈文子有马十乘，弃而违之。至于他邦，则曰，‘犹吾大夫崔子也。’违之。之一邦，则又曰：‘犹吾大夫崔子也。’违之。何如？”子曰：“清矣。”曰：“仁矣乎？”曰：“未知；焉得仁？”", "para_ids": [321]}
{"uid": 322, "level": "normal", "h1": "《论语》", "h2": "《公冶长》第五", "h3": "5．20", "text": "季文子三思而后行。子闻之，曰：“再，斯可矣。”", "para_ids": [322]}
{"uid": 323, "level": "normal", "h1": "《论语》", "h2": "《公冶长》第五", "h3": "5．21", "text": "子曰：“甯武子，邦有道，则知；邦无道，则愚。其知可及也，其愚不可及也。”", "para_ids": [323]}
{"uid": 324, "level": "normal", "h1": "《论语》", "h2": "《公冶长》第五", "h3": "5．22", "text": "子在陈，曰：“归与！归与！吾党之小子狂简，斐然成章，不知所以裁之。”", "para_ids": [324]}
{"uid": 325, "level": "normal", "h1": "《论语》", "h2": "《公冶长》第五", "h3": "5．23", "text": "子曰：“伯夷、叔齐不念旧恶，怨是用希。”", "para_ids": [325]}
{"uid": 326, "level": "normal", "h1": "《论语》", "h2": "《公冶长》第五", "h3": "5．24", "text": "子曰：“孰谓微生高直？或乞醯焉，乞诸其邻而与之。”", "para_ids": [326]}
{"uid": 327, "level": "normal", "h1": "《论语》", "h2": "《公冶长》第五", "h3": "5．25", "text": "子曰：“巧言、令色、足恭，左丘明耻之，丘亦耻之。匿怨而友其人，左丘明耻之，丘亦耻之。”", "para_ids": [327]}
{"uid": 328, "level": "normal", "h1": "《论语》", "h2": "《公冶长》第五", "h3": "5．26", "text": "颜渊季路侍。子曰：“盍各言尔志？”子路曰：“愿车马衣裘与朋友共，敝之而无憾。”颜渊曰：“愿无伐善，无施劳。”子路曰：“愿闻子之志。”子曰：“老者安之，朋友信之，少者怀之。”", "para_ids": [328]}
{"uid": 329, "level": "normal", "h1": "《论语》", "h2": "《公冶长》第五", "h3": "5．27", "text": "子曰：“已矣乎！吾未见能见其过而内自讼者也。”", "para_ids": [329]}
{"uid": 330, "level": "normal", "h1": "《论语》", "h2": "《公冶长》第五", "h3": "5．28", "text": "子曰：“十室之邑，必有忠信如丘者焉，不如丘之好学也。”", "para_ids": [330]}
{"uid": 331, "level": "normal", "h1": "《论语》", "h2": "《雍也》第六", "h3": "6．1", "text": "子曰：“雍也可使南面。”", "para_ids": [331]}
{"uid": 332, "level": "normal", "h1": "《论语》", "h2": "《雍也》第六", "h3": "6．2", "text": "仲弓问子桑伯子。子曰：“可也简。”\n仲弓曰：“居敬而行简，以临其民，不亦可乎？居简而行简，无乃大简乎？”子曰：“雍之言然。”", "para_ids": [332]}
{"uid": 333, "level": "normal", "h1": "《论语》", "h2": "《雍也》第六", "h3": "6．3", "text": "哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣，今也则亡，未闻好学者也。”", "para_ids": [333]}
{"uid": 334, "level": "normal", "h1": "《论语》", "h2": "《雍也》第六", "h3": "6．4", "text": "子华使于齐，冉子为其母请粟。子曰：“与之釜。”\n请益。曰：“与之庾。”\n冉子与之粟五秉。\n子曰：“赤之适齐也，乘肥马，衣轻裘。吾闻之也：君子周急不继富。”", "para_ids": [334]}
{"uid": 335, "level": "normal", "h1": "《论语》", "h2": "《雍也》第六", "h3": "6．5", "text": "原思为之宰，与之粟九百，辞。子曰：“毋以与尔邻里乡党乎？”", "para_ids": [335]}
{"uid": 336, "level": "normal", "h1": "《论语》", "h2": "《雍也》第六", "h3": "6．6", "text": "子谓仲弓曰：“犂牛之子骍且角，虽欲勿用，山川其舍诸？”", "para_ids": [336]}
{"uid": 337, "level": "normal", "h1": "《论语》", "h2": "《雍也》第六", "h3": "6．7", "text": "子曰：“回也，其心三月不违仁，其馀则日月至焉而已矣。”", "para_ids": [337]}
{"uid": 338, "level": "normal", "h1": "《论语》", "h2": "《雍也》第六", "h3": "6．8", "text": "季康子问：“仲由可使从政也与？”子曰：“由也果，于从政乎何有？”\n曰：“赐也可使从政也与？”曰：“赐也达，于从政乎何有？”\n曰：“求也可使从政也与？”曰：“求也艺，于从政乎何有？”", "para_ids": [338]}
{"uid": 339, "level": "normal", "h1": "《论语》", "h2": "《雍也》第六", "h3": "6．9", "text": "季氏使闵子骞为费宰。闵子骞曰：“善为我辞焉！如有复我者，则吾必在汶上矣。”", "para_ids": [339]}
{"uid": 340, "level": "normal", "h1": "《论语》", "h2": "《雍也》第六", "h3": "6．10", "text": "伯牛有疾，子问之，自牖执其手，曰：“亡之，命矣夫！斯人也而有斯疾也！斯人也而有斯疾也！”", "para_ids": [340]}
{"uid": 341, "level": "normal", "h1": "《论语》", "h2": "《雍也》第六", "h3": "6．11", "text": "子曰：“贤哉回也！一箪食，一瓢饮，在陋巷，人不堪其忧，回也不改其乐。贤哉回也！”", "para_ids": [341]}
{"uid": 342, "level": "normal", "h1": "《论语》", "h2": "《雍也》第六", "h3": "6．12", "text": "冉求曰：“非不说子之道，力不足也。”子曰：“力不足者，中道而废。今女画。”", "para_ids": [342]}
{"uid": 343, "level": "normal", "h1": "《论语》", "h2": "《雍也》第六", "h3": "6．13", "text": "子谓子夏曰：“女为君子儒！无为小人儒！”", "para_ids": [343]}
{"uid": 344, "level": "normal", "h1": "《论语》", "h2": "《雍也》第六", "h3": "6．14", "text": "子游为武城宰。子曰：“女得人焉耳乎？”曰：“有澹台灭明者，行不由径，非公事，未尝至于偃之室也。”", "para_ids": [344]}
{"uid": 345, "level": "normal", "h1": "《论语》", "h2": "《雍也》第六", "h3": "6．15", "text": "子曰：“孟之反不伐，奔而殿，将入门，策其马，曰：‘非敢后也，马不进也。’”", "para_ids": [345]}
{"uid": 346, "level": "normal", "h1": "《论语》", "h2": "《雍也》第六", "h3": "6．16", "text": "子曰：“不有祝鮀之佞，而有宋朝之美，难乎免于今之世矣。”", "para_ids": [346]}
{"uid": 347, "level": "normal", "h1": "《论语》", "h2": "《雍也》第六", "h3": "6．17", "text": "子曰：“谁能出不由户？何莫由斯道也？”", "para_ids": [347]}
{"uid": 348, "level": "normal", "h1": "《论语》", "h2": "《雍也》第六", "h3": "6．18", "text": "子曰：“质胜文则野，文胜质则史。文质彬彬，然后君子。”", "para_ids": [348]}
{"uid": 349, "level": "normal", "h1": "《论语》", "h2": "《雍也》第六", "h3": "6．19", "text": "子曰：“人之生也直，罔之生也幸而免。”", "para_ids": [349]}
{"uid": 350, "level": "normal", "h1": "《论语》", "h2": "《雍也》第六", "h3": "6．20", "text": "子曰：“知之者不如好之者，好之者不如乐之者。”", "para_ids": [350]}
{"uid": 351, "level": "normal", "h1": "《论语》", "h2": "《雍也》第六", "h3": "6．21", "text": "子曰：“中人以上，可以语上也；中人以下，不可以语上也。”", "para_ids": [351]}
{"uid": 352, "level": "normal", "h1": "《论语》", "h2": "《雍也》第六", "h3": "6．22", "text": "樊迟问知。子曰：“务民之义，敬鬼神而远之，可谓知矣。”\n问仁。曰：“仁者先难而后获，可谓仁矣。”", "para_ids": [352]}
{"uid": 353, "level": "normal", "h1": "《论语》", "h2": "《雍也》第六", "h3": "6．23", "text": "子曰：“知者乐水，仁者乐山。知者动，仁者静。知者乐，仁者寿。”", "para_ids": [353]}
{"uid": 354, "level": "normal", "h1": "《论语》", "h2": "《雍也》第六", "h3": "6．24", "text": "子曰：“齐一变，至于鲁；鲁一变，至于道。”", "para_ids": [354]}
{"uid": 355, "level": "normal", "h1": "《论语》", "h2": "《雍也》第六", "h3": "6．25", "text": "子曰：“觚不觚，觚哉！觚哉！”", "para_ids": [355]}
{"uid": 356, "level": "normal", "h1": "《论语》", "h2": "《雍也》第六", "h3": "6．26", "text": "宰我问曰：“仁者，虽告之曰，‘井有仁焉。’其从之也？”子曰：“何为其然也。君子可逝也，不可陷也；可欺也，不可罔也。”", "para_ids": [356]}
{"uid": 357, "level": "normal", "h1": "《论语》", "h2": "《雍也》第六", "h3": "6．27", "text": "子曰：“君子博学于文，约之以礼，亦可以弗畔矣夫！”", "para_ids": [357]}
{"uid": 358, "level": "normal", "h1": "《论语》", "h2": "《雍也》第六", "h3": "6．28", "text": "子见南子，子路不说。夫子矢之曰：“予所否者，天厌之！天厌之！”", "para_ids": [358]}
{"uid": 359, "level": "normal", "h1": "《论语》", "h2": "《雍也》第六", "h3": "6．29", "text": "子曰：“中庸之为德也，其至矣乎！民鲜久矣。”", "para_ids": [359]}
{"uid": 360, "level": "normal", "h1": "《论语》", "h2": "《雍也》第六", "h3": "6．30", "text": "子贡曰：“如有博施于民而能济众，何如？可谓仁乎？”子曰：“何事于仁！必也圣乎！尧、舜其犹病诸！夫仁者，己欲立而立人，己欲达而达人。能近取譬，可谓仁之方也已。”", "para_ids": [360]}
{"uid": 361, "level": "normal", "h1": "《论语》", "h2": "《述而》第七", "h3": "7．1", "text": "子曰：“述而不作，信而好古，窃比于我老彭。”", "para_ids": [361]}
{"uid": 362, "level": "normal", "h1": "《论语》", "h2": "《述而》第七", "h3": "7．2", "text": "子曰：“默而识之，学而不厌，诲人不倦，何有于我哉？”", "para_ids": [362]}
{"uid": 363, "level": "normal", "h1": "《论语》", "h2": "《述而》第七", "h3": "7．3", "text": "子曰：“德之不修，学之不讲，闻义不能徙，不善不能改，是吾忧也。”", "para_ids": [363]}
{"uid": 364, "level": "normal", "h1": "《论语》", "h2": "《述而》第七", "h3": "7．4", "text": "子之燕居，申申如也，夭夭如也。", "para_ids": [364]}
{"uid": 365, "level": "normal", "h1": "《论语》", "h2": "《述而》第七", "h3": "7．5", "text": "子曰：“甚矣吾衰也！久矣吾不复梦见周公！”", "para_ids": [365]}
{"uid": 366, "level": "normal", "h1": "《论语》", "h2": "《述而》第七", "h3": "7．6", "text": "子曰：“志于道，据于德，依于仁，游于艺。”", "para_ids": [366]}
{"uid": 367, "level": "normal", "h1": "《论语》", "h2": "《述而》第七", "h3": "7．7", "text": "子曰：“自行束修以上，吾未尝无诲焉。”", "para_ids": [367]}
{"uid": 368, "level": "normal", "h1": "《论语》", "h2": "《述而》第七", "h3": "7．8", "text": "子曰：“不愤不启，不悱不发。举一隅不以三隅反，则不复也。”", "para_ids": [368]}
{"uid": 369, "level": "normal", "h1": "《论语》", "h2": "《述而》第七", "h3": "7．9", "text": "子食于有丧者之侧，未尝饱也。", "para_ids": [369]}
{"uid": 370, "level": "normal", "h1": "《论语》", "h2": "《述而》第七", "h3": "7．10", "text": "子于是日哭，则不歌。", "para_ids": [370]}
{"uid": 371, "level": "normal", "h1": "《论语》", "h2": "《述而》第七", "h3": "7．11", "text": "子谓颜渊曰：“用之则行，舍之则藏，唯我与尔有是夫！”\n子路曰：“子行三军，则谁与？”\n子曰：“暴虎冯河，死而无悔者，吾不与也。必也临事而惧，好谋而成者也。”", "para_ids": [371]}
{"uid": 372, "level": "normal", "h1": "《论语》", "h2": "《述而》第七", "h3": "7．12", "text": "子曰：“富而可求也，虽执鞭之士，吾亦为之。如不可求，从吾所好。”", "para_ids": [372]}
{"uid": 373, "level": "normal", "h1": "《论语》", "h2": "《述而》第七", "h3": "7．13", "text": "子之所慎：斋、战、疾。", "para_ids": [373]}
{"uid": 374, "level": "normal", "h1": "《论语》", "h2": "《述而》第七", "h3": "7．14", "text": "子在齐闻《韶》，三月不知肉味，曰：“不图为乐之至于斯也。”", "para_ids": [374]}
{"uid": 375, "level": "normal", "h1": "《论语》", "h2": "《述而》第七", "h3": "7．15", "text": "冉有曰：“夫子为卫君乎？”子贡曰：“诺；吾将问之。”\n入，曰：“伯夷、叔齐何人也？”曰：“古之贤人也。”曰：“怨乎？”曰：“求仁而得仁，又何怨？”\n出，曰：“夫子不为也。”", "para_ids": [375]}
{"uid": 376, "level": "normal", "h1": "《论语》", "h2": "《述而》第七", "h3": "7．16", "text": "子曰：“饭疏食饮水，曲肱而枕之，乐亦在其中矣。不义而富且贵，于我如浮云。”", "para_ids": [376]}
{"uid": 377, "level": "normal", "h1": "《论语》", "h2": "《述而》第七", "h3": "7．17", "text": "子曰：“加我数年，五十以学，亦可以无大过矣。”", "para_ids": [377]}
{"uid": 378, "level": "normal", "h1": "《论语》", "h2": "《述而》第七", "h3": "7．18", "text": "子所雅言，《诗》、《书》、执礼，皆雅言也。", "para_ids": [378]}
{"uid": 379, "level": "normal", "h1": "《论语》", "h2": "《述而》第七", "h3": "7．19", "text": "叶公问孔子于子路，子路不对。子曰：“女奚不曰，其为人也，发愤忘食，乐以忘忧，不知老之将至云尔。”", "para_ids": [379]}
{"uid": 380, "level": "normal", "h1": "《论语》", "h2": "《述而》第七", "h3": "7．20", "text": "子曰：“我非生而知之者，好古，敏以求之者也。”", "para_ids": [380]}
{"uid": 381, "level": "normal", "h1": "《论语》", "h2": "《述而》第七", "h3": "7．21", "text": "子不语：怪、力、乱、神。", "para_ids": [381]}
{"uid": 382, "level": "normal", "h1": "《论语》", "h2": "《述而》第七", "h3": "7．22", "text": "子曰：“三人行，必有我师焉，择其善者而从之，其不善者而改之。”", "para_ids": [382]}
{"uid": 383, "level": "normal", "h1": "《论语》", "h2": "《述而》第七", "h3": "7．23", "text": "子曰：“天生德于予，桓魋其如予何？”", "para_ids": [383]}
{"uid": 384, "level": "normal", "h1": "《论语》", "h2": "《述而》第七", "h3": "7．24", "text": "子曰：“二三子以我为隐乎？吾无隐乎尔。吾无行而不与二三子者，是丘也。”", "para_ids": [384]}
{"uid": 385, "level": "normal", "h1": "《论语》", "h2": "《述而》第七", "h3": "7．25", "text": "子以四教：文、行、忠、信。", "para_ids": [385]}
{"uid": 386, "level": "normal", "h1": "《论语》", "h2": "《述而》第七", "h3": "7．26", "text": "子曰：“圣人，吾不得而见之矣；得见君子者，斯可矣。”\n子曰：“善人，吾不得而见之矣；得见有恒者，斯可矣。亡而为有，虚而为盈，约而为泰，难乎有恒矣。”", "para_ids": [386]}
{"uid": 387, "level": "normal", "h1": "《论语》", "h2": "《述而》第七", "h3": "7．27", "text": "子钓而不纲，弋不射宿。", "para_ids": [387]}
{"uid": 388, "level": "normal", "h1": "《论语》", "h2": "《述而》第七", "h3": "7．28", "text": "子曰：“盖有不知而作之者，我无是也。多闻，择其善者而从之；多见而识之；知之次也。”", "para_ids": [388]}
{"uid": 389, "level": "normal", "h1": "《论语》", "h2": "《述而》第七", "h3": "7．29", "text": "互乡难与言，童子见，门人惑。子曰：“与其进也，不与其退也，唯何甚？人絜己以进，与其絜也，不保其往也。”", "para_ids": [389]}
{"uid": 390, "level": "normal", "h1": "《论语》", "h2": "《述而》第七", "h3": "7．30", "text": "子曰：“仁远乎哉？我欲仁，斯仁至矣。”", "para_ids": [390]}
{"uid": 391, "level": "normal", "h1": "《论语》", "h2": "《述而》第七", "h3": "7．31", "text": "陈司败问昭公知礼乎？孔子曰：“知礼。”\n孔子退，揖巫马期而进之，曰：“吾闻君子不党，君子亦党乎？君取于吴，为同姓，谓之吴孟子。君而知礼，孰不知礼？”\n巫马期以告。子曰：“丘也幸，苟有过，人必知之。”", "para_ids": [391]}
{"uid": 392, "level": "normal", "h1": "《论语》", "h2": "《述而》第七", "h3": "7．32", "text": "子与人歌而善，必使反之，而后和之。", "para_ids": [392]}
{"uid": 393, "level": "normal", "h1": "《论语》", "h2": "《述而》第七", "h3": "7．33", "text": "子曰：“文莫吾犹人也。躬行君子，则吾未之有得。”", "para_ids": [393]}
{"uid": 394, "level": "normal", "h1": "《论语》", "h2": "《述而》第七", "h3": "7．34", "text": "子曰：“若圣与仁，则吾岂敢？抑为之不厌，诲人不倦，则可谓云尔已矣。”公西华曰：“正唯弟子不能学也。”", "para_ids": [394]}
{"uid": 395, "level": "normal", "h1": "《论语》", "h2": "《述而》第七", "h3": "7．35", "text": "子疾病，子路请祷。子曰：“有诸？”子路对曰：“有之。《诔》曰：‘祷尔于上下神祇。’”子曰：“丘之祷久矣。”", "para_ids": [395]}
{"uid": 396, "level": "normal", "h1": "《论语》", "h2": "《述而》第七", "h3": "7．36", "text": "子曰：“奢则不孙，俭则固。与其不孙也，宁固。”", "para_ids": [396]}
{"uid": 397, "level": "normal", "h1": "《论语》", "h2": "《述而》第七", "h3": "7．37", "text": "子曰：“君子坦荡荡，小人长戚戚。”", "para_ids": [397]}
{"uid": 398, "level": "normal", "h1": "《论语》", "h2": "《述而》第七", "h3": "7．38", "text": "子温而厉，威而不猛，恭而安。", "para_ids": [398]}
{"uid": 399, "level": "normal", "h1": "《论语》", "h2": "《泰伯》第八", "h3": "8．1", "text": "子曰：“泰伯，其可谓至德也已矣。三以天下让，民无得而称焉。”", "para_ids": [399]}
{"uid": 400, "level": "normal", "h1": "《论语》", "h2": "《泰伯》第八", "h3": "8．2", "text": "子曰：“恭而无礼则劳，慎而无礼则葸，勇而无礼则乱，直而无礼则绞。君子笃于亲，则民兴于仁；故旧不遗，则民不偷。”", "para_ids": [400]}
{"uid": 401, "level": "normal", "h1": "《论语》", "h2": "《泰伯》第八", "h3": "8．3", "text": "曾子有疾，召门弟子曰：“启予足！启予手！《诗》云：‘战战兢兢，如临深渊，如履薄冰。’而今而后吾知免夫！小子！”", "para_ids": [401]}
{"uid": 402, "level": "normal", "h1": "《论语》", "h2": "《泰伯》第八", "h3": "8．4", "text": "曾子有疾，孟敬子问之。曾子言曰：“鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。”", "para_ids": [402]}
{"uid": 403, "level": "normal", "h1": "《论语》", "h2": "《泰伯》第八", "h3": "8．5", "text": "曾子曰：“以能问于不能，以多问于寡；有若无，实若虚，犯而不校。昔者吾友尝从事于斯矣。”", "para_ids": [403]}
{"uid": 404, "level": "normal", "h1": "《论语》", "h2": "《泰伯》第八", "h3": "8．6", "text": "曾子曰：“可以讬六尺之孤，可以寄百里之命，临大节而不可夺也。君子人与？君子人也。”", "para_ids": [404]}
{"uid": 405, "level": "normal", "h1": "《论语》", "h2": "《泰伯》第八", "h3": "8．7", "text": "曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”", "para_ids": [405]}
{"uid": 406, "level": "normal", "h1": "《论语》", "h2": "《泰伯》第八", "h3": "8．8", "text": "子曰：“兴于《诗》，立于礼，成于乐。”", "para_ids": [406]}
{"uid": 407, "level": "normal", "h1": "《论语》", "h2": "《泰伯》第八", "h3": "8．9", "text": "子曰：“民可使由之，不可使知之。”", "para_ids": [407]}
{"uid": 408, "level": "normal", "h1": "《论语》", "h2": "《泰伯》第八", "h3": "8．10", "text": "子曰：“好勇疾贫，乱也。人而不仁，疾之已甚，乱也。”", "para_ids": [408]}
{"uid": 409, "level": "normal", "h1": "《论语》", "h2": "《泰伯》第八", "h3": "8．11", "text": "子曰：“如有周公之才之美，使骄且吝，其馀不足观也已。”", "para_ids": [409]}
{"uid": 410, "level": "normal", "h1": "《论语》", "h2": "《泰伯》第八", "h3": "8．12", "text": "子曰：“三年学，不至于谷，不易得也。”", "para_ids": [410]}
{"uid": 411, "level": "normal", "h1": "《论语》", "h2": "《泰伯》第八", "h3": "8．13", "text": "子曰：“笃信好学，守死善道。危邦不入，乱邦不居。天下有道则见，无道则隐。邦有道，贫且贱焉，耻也；邦无道，富且贵焉，耻也。”", "para_ids": [411]}
{"uid": 412, "level": "normal", "h1": "《论语》", "h2": "《泰伯》第八", "h3": "8．14", "text": "子曰：“不在其位，不谋其政。”", "para_ids": [412]}
{"uid": 413, "level": "normal", "h1": "《论语》", "h2": "《泰伯》第八", "h3": "8．15", "text": "子曰：“师挚之始，《关雎》之乱，洋洋乎盈耳哉！”", "para_ids": [413]}
{"uid": 414, "level": "normal", "h1": "《论语》", "h2": "《泰伯》第八", "h3": "8．16", "text": "子曰：“狂而不直，侗而不愿，悾悾而不信，吾不知之矣。”", "para_ids": [414]}
{"uid": 415, "level": "normal", "h1": "《论语》", "h2": "《泰伯》第八", "h3": "8．17", "text": "子曰：“学如不及，犹恐失之。”", "para_ids": [415]}
{"uid": 416, "level": "normal", "h1": "《论语》", "h2": "《泰伯》第八", "h3": "8．18", "text": "子曰：“巍巍乎，舜、禹之有天下也而不与焉！”", "para_ids": [416]}
{"uid": 417, "level": "normal", "h1": "《论语》", "h2": "《泰伯》第八", "h3": "8．19", "text": "子曰：“大哉！尧之为君也！巍巍乎！唯天为大，唯尧则之。荡荡乎！民无能名焉。巍巍乎！其有成功也，焕乎！其有文章也！”", "para_ids": [417]}
{"uid": 418, "level": "normal", "h1": "《论语》", "h2": "《泰伯》第八", "h3": "8．20", "text": "舜有臣五人而天下治。武王曰：“予有乱臣十人。”孔子曰：“才难，不其然乎？唐、虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。”", "para_ids": [418]}
{"uid": 419, "level": "normal", "h1": "《论语》", "h2": "《泰伯》第八", "h3": "8．21", "text": "子曰：“禹，吾无间然矣。菲饮食而致孝乎鬼神，恶衣服而致美乎黻冕，卑宫室而尽力乎沟洫。禹，吾无间然矣。”", "para_ids": [419]}
{"uid": 420, "level": "normal", "h1": "《论语》", "h2": "《子罕》第九", "h3": "9．1", "text": "子罕言利与命与仁。", "para_ids": [420]}
{"uid": 421, "level": "normal", "h1": "《论语》", "h2": "《子罕》第九", "h3": "9．2", "text": "达巷党人曰：“大哉孔子！博学而无所成名。”子闻之，谓门弟子曰：“吾何执？执御乎？执射乎？吾执御矣。”", "para_ids": [421]}
{"uid": 422, "level": "normal", "h1": "《论语》", "h2": "《子罕》第九", "h3": "9．3", "text": "子曰：“麻冕，礼也；今也纯，俭，吾从众。拜下，礼也；今拜乎上，泰也。虽违众，吾从下。”", "para_ids": [422]}
{"uid": 423, "level": "normal", "h1": "《论语》", "h2": "《子罕》第九", "h3": "9．4", "text": "子绝四：毋意，毋必，毋固，毋我。", "para_ids": [423]}
{"uid": 424, "level": "normal", "h1": "《论语》", "h2": "《子罕》第九", "h3": "9．5", "text": "子畏于匡，曰：“文王既没，文不在兹乎？天之将丧斯文也，后死者不得与于斯文也；天之未丧斯文也，匡人其如予何？”", "para_ids": [424]}
{"uid": 425, "level": "normal", "h1": "《论语》", "h2": "《子罕》第九", "h3": "9．6", "text": "大宰问于子贡曰：“夫子圣者与？何其多能也？”子贡曰：“固天纵之将圣，又多能也。”\n子闻之，曰：“大宰知我乎！吾少也贱，故多能鄙事。君子多乎哉？不多也。”", "para_ids": [425]}
{"uid": 426, "level": "normal", "h1": "《论语》", "h2": "《子罕》第九", "h3": "9．7", "text": "牢曰：“子云：‘吾不试，故艺。’”", "para_ids": [426]}
{"uid": 427, "level": "normal", "h1": "《论语》", "h2": "《子罕》第九", "h3": "9．8", "text": "子曰：“吾有知乎哉？无知也。有鄙夫问于我，空空如也。我叩其两端而竭焉。”", "para_ids": [427]}
{"uid": 428, "level": "normal", "h1": "《论语》", "h2": "《子罕》第九", "h3": "9．9", "text": "子曰：“凤鸟不至，河不出图，吾已矣夫！”", "para_ids": [428]}
{"uid": 429, "level": "normal", "h1": "《论语》", "h2": "《子罕》第九", "h3": "9．10", "text": "子见齐衰者、冕衣裳者与瞽者，见之，虽少，必作；过之，必趋。", "para_ids": [429]}
{"uid": 430, "level": "normal", "h1": "《论语》", "h2": "《子罕》第九", "h3": "9．11", "text": "颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱人，博我以文，约我以礼，欲罢不能。既竭吾才，如有所立卓尔。虽欲从之，末由也已。”", "para_ids": [430]}
{"uid": 431, "level": "normal", "h1": "《论语》", "h2": "《子罕》第九", "h3": "9．12", "text": "子疾病，子路使门人为臣。病间，曰：“久矣哉，由之行诈也！无臣而为有臣。吾谁欺？欺天乎！且予与其死于臣之手也，无宁死于二三子之手乎！且予纵不得大葬，予死于道路乎！”", "para_ids": [431]}
{"uid": 432, "level": "normal", "h1": "《论语》", "h2": "《子罕》第九", "h3": "9．13", "text": "子贡曰：“有美玉于斯，韫匵而藏诸？求善贾而沽诸？”子曰：“沽之哉！沽之哉！我待贾者也。”", "para_ids": [432]}
{"uid": 433, "level": "normal", "h1": "《论语》", "h2": "《子罕》第九", "h3": "9．14", "text": "子欲居九夷。或曰：“陋。如之何？”子曰：“君子居之，何陋之有？”", "para_ids": [433]}
{"uid": 434, "level": "normal", "h1": "《论语》", "h2": "《子罕》第九", "h3": "9．15", "text": "子曰：“吾自卫反鲁，然后乐正，《雅》、《颂》各得其所。”", "para_ids": [434]}
{"uid": 435, "level": "normal", "h1": "《论语》", "h2": "《子罕》第九", "h3": "9．16", "text": "子曰：“出则事公卿，入则事父兄，丧事不敢不勉，不为酒困，何有于我哉？”", "para_ids": [435]}
{"uid": 436, "level": "normal", "h1": "《论语》", "h2": "《子罕》第九", "h3": "9．17", "text": "子在川上，曰：“逝者如斯夫！不舍昼夜。”", "para_ids": [436]}
{"uid": 437, "level": "normal", "h1": "《论语》", "h2": "《子罕》第九", "h3": "9．18", "text": "子曰：“吾未见好德如好色者也。”", "para_ids": [437]}
{"uid": 438, "level": "normal", "h1": "《论语》", "h2": "《子罕》第九", "h3": "9．19", "text": "子曰：“譬如为山，未成一篑，止，吾止也。譬如平地，虽覆一篑，进，吾往也。”", "para_ids": [438]}
{"uid": 439, "level": "normal", "h1": "《论语》", "h2": "《子罕》第九", "h3": "9．20", "text": "子曰：“语之而不惰者，其回也与！”", "para_ids": [439]}
{"uid": 440, "level": "normal", "h1": "《论语》", "h2": "《子罕》第九", "h3": "9．21", "text": "子谓颜渊，曰：“惜乎！吾见其进也，未见其止也。”", "para_ids": [440]}
{"uid": 441, "level": "normal", "h1": "《论语》", "h2": "《子罕》第九", "h3": "9．22", "text": "子曰：“苗而不秀者有矣夫！秀而不实者有矣夫！”", "para_ids": [441]}
{"uid": 442, "level": "normal", "h1": "《论语》", "h2": "《子罕》第九", "h3": "9．23", "text": "子曰：“后生可畏，焉知来者之不如今也？四十、五十而无闻焉，斯亦不足畏也已。”", "para_ids": [442]}
{"uid": 443, "level": "normal", "h1": "《论语》", "h2": "《子罕》第九", "h3": "9．24", "text": "子曰：“法语之言，能无从乎？改之为贵。巽与之言，能无说乎？绎之为贵。说而不绎，从而不改，吾末如之何也已矣。”", "para_ids": [443]}
{"uid": 444, "level": "normal", "h1": "《论语》", "h2": "《子罕》第九", "h3": "9．25", "text": "子曰：“主忠信，毋友不如己者，过则勿惮改。”", "para_ids": [444]}
{"uid": 445, "level": "normal", "h1": "《论语》", "h2": "《子罕》第九", "h3": "9．26", "text": "子曰：“三军可夺帅也，匹夫不可夺志也。”", "para_ids": [445]}
{"uid": 446, "level": "normal", "h1": "《论语》", "h2": "《子罕》第九", "h3": "9．27", "text": "子曰：“衣敝缊袍，与衣狐貉者立，而不耻者，其由也与？‘不忮不求，何用不臧？’”子路终身诵之。子曰：“是道也，何足以臧？”", "para_ids": [446]}
{"uid": 447, "level": "normal", "h1": "《论语》", "h2": "《子罕》第九", "h3": "9．28", "text": "子曰：“岁寒，然后知松柏之后彫也。”", "para_ids": [447]}
{"uid": 448, "level": "normal", "h1": "《论语》", "h2": "《子罕》第九", "h3": "9．29", "text": "子曰：“知者不惑，仁者不忧，勇者不惧。”", "para_ids": [448]}
{"uid": 449, "level": "normal", "h1": "《论语》", "h2": "《子罕》第九", "h3": "9．30", "text": "子曰：“可与共学，未可与适道；可与适道，未可与立；可与立，未可与权。”", "para_ids": [449]}
{"uid": 450, "level": "normal", "h1": "《论语》", "h2": "《子罕》第九", "h3": "9．31", "text": "“唐棣之华，偏其反而。岂不尔思？室是远而。”子曰：“未之思也，夫何远之有？”", "para_ids": [450]}
{"uid": 451, "level": "normal", "h1": "《论语》", "h2": "《乡党》第十", "h3": "10．1", "text": "孔子于乡党，恂恂如也，似不能言者。其在宗庙朝廷，便便言，唯谨尔。", "para_ids": [451]}
{"uid": 452, "level": "normal", "h1": "《论语》", "h2": "《乡党》第十", "h3": "10．2", "text": "朝，与下大夫言，侃侃如也；与上大夫言，訚訚如也。君在，踧踖如也，与与如也。", "para_ids": [452]}
{"uid": 453, "level": "normal", "h1": "《论语》", "h2": "《乡党》第十", "h3": "10．3", "text": "君召使摈，色勃如也，足躩如也。揖所与立，左右手，衣前后，襜如也。趋进，翼如也。宾退，必复命曰：“宾不顾矣。”", "para_ids": [453]}
{"uid": 454, "level": "normal", "h1": "《论语》", "h2": "《乡党》第十", "h3": "10．4", "text": "入公门，鞠躬如也，如不容。\n立不中门，行不履阈。\n过位，色勃如也，足躩如也，其言似不足者。\n摄齐升堂，鞠躬如也，屏气似不息者。\n出，降一等，逞颜色，怡怡如也。\n没阶，趋进，翼如也。\n复其位，踧踖如也。", "para_ids": [454]}
{"uid": 455, "level": "normal", "h1": "《论语》", "h2": "《乡党》第十", "h3": "10．5", "text": "执圭，鞠躬如也，如不胜。上如揖，下如授。勃如战色，足蹜蹜如有循。\n享礼，有容色。\n私觌，愉愉如也。", "para_ids": [455]}
{"uid": 456, "level": "normal", "h1": "《论语》", "h2": "《乡党》第十", "h3": "10．6", "text": "君子不以绀緅饰，红紫不以为亵服。\n当暑，袗絺绤，必表而出之。\n缁衣，羔裘；素衣，麑裘；黄衣，狐裘。\n亵裘长，短右袂。\n必有寝衣，长一身有半。\n狐貉之厚以居。\n去丧，无所不佩。\n非帷裳，必杀之。羔裘玄冠，不以弔。\n吉月，必朝服而朝。", "para_ids": [456]}
{"uid": 457, "level": "normal", "h1": "《论语》", "h2": "《乡党》第十", "h3": "10．7", "text": "齐，必有明衣，布。\n齐必变食，居必迁坐。", "para_ids": [457]}
{"uid": 458, "level": "normal", "h1": "《论语》", "h2": "《乡党》第十", "h3": "10．8", "text": "食不厌精，脍不厌细。食饐而餲，鱼馁而肉败，不食。色恶，不食。臭恶，不食。失饪，不食。不时，不食。割不正，不食。不得其酱，不食。肉虽多，不使胜食气。唯酒无量，不及乱。沽酒市脯，不食。不撤薑食，不多食。", "para_ids": [458]}
{"uid": 459, "level": "normal", "h1": "《论语》", "h2": "《乡党》第十", "h3": "10．9", "text": "祭于公，不宿肉。祭肉不出三日。出三日，不食之矣。", "para_ids": [459]}
{"uid": 460, "level": "normal", "h1": "《论语》", "h2": "《乡党》第十", "h3": "10．10", "text": "食不语，寝不言。", "para_ids": [460]}
{"uid": 461, "level": "normal", "h1": "《论语》", "h2": "《乡党》第十", "h3": "10．11", "text": "虽蔬食菜羹，必祭，必齐如也。", "para_ids": [461]}
{"uid": 462, "level": "normal", "h1": "《论语》", "h2": "《乡党》第十", "h3": "10．12", "text": "席不正，不坐。", "para_ids": [462]}
{"uid": 463, "level": "normal", "h1": "《论语》", "h2": "《乡党》第十", "h3": "10．13", "text": "乡人饮酒，杖者出，斯出矣。", "para_ids": [463]}
{"uid": 464, "level": "normal", "h1": "《论语》", "h2": "《乡党》第十", "h3": "10．14", "text": "乡人傩，朝服而立于阼阶。", "para_ids": [464]}
{"uid": 465, "level": "normal", "h1": "《论语》", "h2": "《乡党》第十", "h3": "10．15", "text": "问人于他邦，再拜而送之。", "para_ids": [465]}
{"uid": 466, "level": "normal", "h1": "《论语》", "h2": "《乡党》第十", "h3": "10．16", "text": "康子馈药，拜而受之。曰：“丘未达，不敢尝。”", "para_ids": [466]}
{"uid": 467, "level": "normal", "h1": "《论语》", "h2": "《乡党》第十", "h3": "10．17", "text": "厩焚。子退朝，曰：“伤人乎？”不问马。", "para_ids": [467]}
{"uid": 468, "level": "normal", "h1": "《论语》", "h2": "《乡党》第十", "h3": "10．18", "text": "君赐食，必正席，先尝之。君赐腥，必熟而荐之。君赐生，必畜之。侍食于君，君祭，先饭。", "para_ids": [468]}
{"uid": 469, "level": "normal", "h1": "《论语》", "h2": "《乡党》第十", "h3": "10．19", "text": "疾，君视之，东首，加朝服，拖绅。", "para_ids": [469]}
{"uid": 470, "level": "normal", "h1": "《论语》", "h2": "《乡党》第十", "h3": "10．20", "text": "君命召，不俟驾行矣。", "para_ids": [470]}
{"uid": 471, "level": "normal", "h1": "《论语》", "h2": "《乡党》第十", "h3": "10．21", "text": "入太庙，每事问。", "para_ids": [471]}
{"uid": 472, "level": "normal", "h1": "《论语》", "h2": "《乡党》第十", "h3": "10．22", "text": "朋友死，无所归，曰：“于我殡。”", "para_ids": [472]}
{"uid": 473, "level": "normal", "h1": "《论语》", "h2": "《乡党》第十", "h3": "10．23", "text": "朋友之馈，虽车马，非祭肉，不拜。", "para_ids": [473]}
{"uid": 474, "level": "normal", "h1": "《论语》", "h2": "《乡党》第十", "h3": "10．24", "text": "寝不尸，居不客。", "para_ids": [474]}
{"uid": 475, "level": "normal", "h1": "《论语》", "h2": "《乡党》第十", "h3": "10．25", "text": "见齐衰者，虽狎，必变。见冕者与瞽者，虽亵，必以貌。\n凶服者式之。式负版者。\n有盛馔，必变色而作。\n迅雷风烈必变。", "para_ids": [475]}
{"uid": 476, "level": "normal", "h1": "《论语》", "h2": "《乡党》第十", "h3": "10．26", "text": "升车，必正立，执绥。\n车中，不内顾，不疾言，不亲指。", "para_ids": [476]}
{"uid": 477, "level": "normal", "h1": "《论语》", "h2": "《乡党》第十", "h3": "10．27", "text": "色斯举矣，翔而后集。曰：“山梁雌雉，时哉时哉！”子路共之，三嗅而作。", "para_ids": [477]}
{"uid": 478, "level": "normal", "h1": "《论语》", "h2": "《先进》第十一", "h3": "11．1", "text": "子曰：“先进于礼乐，野人也；后进于礼乐，君子也。如用之，则吾从先进。”", "para_ids": [478]}
{"uid": 479, "level": "normal", "h1": "《论语》", "h2": "《先进》第十一", "h3": "11．2", "text": "子曰：“从我于陈、蔡者，皆不及门也。”", "para_ids": [479]}
{"uid": 480, "level": "normal", "h1": "《论语》", "h2": "《先进》第十一", "h3": "11．3", "text": "德行：颜渊、闵子骞、冉伯牛、仲弓。言语：宰我、子贡。政事：冉有、季路。文学：子游、子夏。", "para_ids": [480]}
{"uid": 481, "level": "normal", "h1": "《论语》", "h2": "《先进》第十一", "h3": "11．4", "text": "子曰：“回也非助我者也，于吾言无所不说。”", "para_ids": [481]}
{"uid": 482, "level": "normal", "h1": "《论语》", "h2": "《先进》第十一", "h3": "11．5", "text": "子曰：“孝哉闵子骞！人不间于其父母、昆弟之言。”", "para_ids": [482]}
{"uid": 483, "level": "normal", "h1": "《论语》", "h2": "《先进》第十一", "h3": "11．6", "text": "南容三复白圭，孔子以其兄之子妻之。", "para_ids": [483]}
{"uid": 484, "level": "normal", "h1": "《论语》", "h2": "《先进》第十一", "h3": "11．7", "text": "季康子问弟子孰为好学。孔子对曰：“有颜回者好学，不幸短命死矣，今也则亡。”", "para_ids": [484]}
{"uid": 485, "level": "normal", "h1": "《论语》", "h2": "《先进》第十一", "h3": "11．8", "text": "颜渊死，颜路请子之车以为之椁。子曰：“才不才，亦各言其子也。鲤也死，有棺而无椁。吾不徒行以为之椁。以吾从大夫之后，不可徒行也。”", "para_ids": [485]}
{"uid": 486, "level": "normal", "h1": "《论语》", "h2": "《先进》第十一", "h3": "11．9", "text": "颜渊死。子曰：“噫！天丧予！天丧予！”", "para_ids": [486]}
{"uid": 487, "level": "normal", "h1": "《论语》", "h2": "《先进》第十一", "h3": "11．10", "text": "颜渊死，子哭之恸。从者曰：“子恸矣！”曰：“有恸乎？非夫人之为恸而谁为？”", "para_ids": [487]}
{"uid": 488, "level": "normal", "h1": "《论语》", "h2": "《先进》第十一", "h3": "11．11", "text": "颜渊死，门人欲厚葬之。子曰：“不可。”\n门人厚葬之。子曰：“回也视予犹父也，予不得视犹子也。非我也，夫二三子也。”", "para_ids": [488]}
{"uid": 489, "level": "normal", "h1": "《论语》", "h2": "《先进》第十一", "h3": "11．12", "text": "季路问事鬼神。子曰：“未能事人，焉能事鬼？”\n曰：“敢问死。”曰：“未知生，焉知死？”", "para_ids": [489]}
{"uid": 490, "level": "normal", "h1": "《论语》", "h2": "《先进》第十一", "h3": "11．13", "text": "闵子侍侧，訚訚如也；子路，行行如也；冉有、子贡，侃侃如也。子乐。“若由也，不得其死然。”", "para_ids": [490]}
{"uid": 491, "level": "normal", "h1": "《论语》", "h2": "《先进》第十一", "h3": "11．14", "text": "鲁人为长府。闵子骞曰：“仍旧贯，如之何？何必改作？”子曰：“夫人不言，言必有中。”", "para_ids": [491]}
{"uid": 492, "level": "normal", "h1": "《论语》", "h2": "《先进》第十一", "h3": "11．15", "text": "子曰：“由之瑟奚为于丘之门？”门人不敬子路。子曰：“由也升堂矣，未入于室也。”", "para_ids": [492]}
{"uid": 493, "level": "normal", "h1": "《论语》", "h2": "《先进》第十一", "h3": "11．16", "text": "子贡问：“师与商也孰贤？”子曰：“师也过，商也不及。”\n曰：“然则师愈与？”子曰：“过犹不及。”", "para_ids": [493]}
{"uid": 494, "level": "normal", "h1": "《论语》", "h2": "《先进》第十一", "h3": "11．17", "text": "季氏富于周公，而求也为之聚敛而附益之。子曰：“非吾徒也。小子鸣鼓而攻之，可也。”", "para_ids": [494]}
{"uid": 495, "level": "normal", "h1": "《论语》", "h2": "《先进》第十一", "h3": "11．18", "text": "柴也愚，参也鲁，师也辟，由也喭。", "para_ids": [495]}
{"uid": 496, "level": "normal", "h1": "《论语》", "h2": "《先进》第十一", "h3": "11．19", "text": "子曰：“回也其庶乎，屡空。赐不受命，而货殖焉，亿则屡中。”", "para_ids": [496]}
{"uid": 497, "level": "normal", "h1": "《论语》", "h2": "《先进》第十一", "h3": "11．20", "text": "子张问善人之道。子曰：“不践迹，亦不入于室。”", "para_ids": [497]}
{"uid": 498, "level": "normal", "h1": "《论语》", "h2": "《先进》第十一", "h3": "11．21", "text": "子曰：“论笃是与，君子者乎？色庄者乎？”", "para_ids": [498]}
{"uid": 499, "level": "normal", "h1": "《论语》", "h2": "《先进》第十一", "h3": "11．22", "text": "子路问：“闻斯行诸？”子曰：“有父兄在，如之何其闻斯行之？”\n冉有问：“闻斯行诸？”子曰：“闻斯行之。”\n公西华曰：“由也问‘闻斯行诸’，子曰：‘有父兄在’；求也问‘闻斯行诸’，子曰：‘闻斯行之’。赤也惑，敢问。”子曰：“求也退，故进之；由也兼人，故退之。”", "para_ids": [499]}
{"uid": 500, "level": "normal", "h1": "《论语》", "h2": "《先进》第十一", "h3": "11．23", "text": "子畏于匡，颜渊后。子曰：“吾以女为死矣。”曰：“子在，回何敢死？”", "para_ids": [500]}
{"uid": 501, "level": "normal", "h1": "《论语》", "h2": "《先进》第十一", "h3": "11．24", "text": "季子然问：“仲由、冉求可谓大臣与？”子曰：“吾以子为异之问，曾由与求之问。所谓大臣者，以道事君，不可则止。今由与求也，可谓具臣矣。”\n曰：“然则从之者与？”子曰：“弑父与君，亦不从也。”", "para_ids": [501]}
{"uid": 502, "level": "normal", "h1": "《论语》", "h2": "《先进》第十一", "h3": "11．25", "text": "子路使子羔为费宰。子曰：“贼夫人之子。”\n子路曰：“有民人焉，有社稷焉，何必读书，然后为学？”\n子曰：“是故恶夫佞者。”", "para_ids": [502]}
{"uid": 503, "level": "normal", "h1": "《论语》", "h2": "《先进》第十一", "h3": "11．26", "text": "子路、曾晳、冉有、公西华侍坐。\n子曰：“以吾一日长乎尔，毋吾以也。居则曰：‘不吾知也！’如或知尔，则何以哉？”\n子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”\n夫子哂之。\n“求！尔何如？”\n对曰：“方六七十，如五六十，求也为之，比及三年，可使足民。如其礼乐，以俟君子。”\n“赤！尔何如？”\n对曰：“非曰能之，愿学焉。宗庙之事，如会同，端章甫，愿为小相焉。”\n“点！尔何如？”\n鼓瑟希，铿尔，舍瑟而作，对曰：“异乎三子者之撰。”\n子曰：“何伤乎？亦各言其志也。”\n曰：“莫春者，春服既成，冠者五六人，童子六七人，浴乎沂，风乎舞雩，咏而归。”\n夫子喟然叹曰：“吾与点也！”三子者出，曾晳后。曾晳曰：“夫三子者之言何如？”\n子曰：“亦各言其志也已矣。”\n曰：“夫子何哂由也？”\n曰：“为国以礼，其言不让，是故哂之。”\n“唯求则非邦也与？”\n“安见方六七十如五六十而非邦也者？”\n“唯赤则非邦也与？”\n“宗庙会同，非诸侯而何？赤也为之小，孰能为之大？”", "para_ids": [503]}
{"uid": 504, "level": "normal", "h1": "《论语》", "h2": "《颜渊》第十二", "h3": "12．1", "text": "颜渊问仁。子曰：“克己复礼为仁。一日克己复礼，天下归仁焉。为仁由己，而由人乎哉？”\n颜渊曰：“请问其目。”子曰：“非礼勿视，非礼勿听，非礼勿言，非礼勿动。”\n颜渊曰：“回虽不敏，请事斯语矣。”", "para_ids": [504]}
{"uid": 505, "level": "normal", "h1": "《论语》", "h2": "《颜渊》第十二", "h3": "12．2", "text": "仲弓问仁。子曰：“出门如见大宾，使民如承大祭。己所不欲，勿施于人。在邦无怨，在家无怨。”\n仲弓曰：“雍虽不敏，请事斯语矣。”", "para_ids": [505]}
{"uid": 506, "level": "normal", "h1": "《论语》", "h2": "《颜渊》第十二", "h3": "12．3", "text": "司马牛问仁。子曰：“仁者，其言也讱。”\n曰：“其言也讱，斯谓之仁已乎？”子曰：“为之难，言之得无讱乎？”", "para_ids": [506]}
{"uid": 507, "level": "normal", "h1": "《论语》", "h2": "《颜渊》第十二", "h3": "12．4", "text": "司马牛问君子。子曰：“君子不忧不惧。”\n曰：“不忧不惧，斯谓之君子已乎？”子曰：“内省不疚，夫何忧何惧？”", "para_ids": [507]}
{"uid": 508, "level": "normal", "h1": "《论语》", "h2": "《颜渊》第十二", "h3": "12．5", "text": "司马牛忧曰：“人皆有兄弟，我独亡。”子夏曰：“商闻之矣：死生有命，富贵在天。君子敬而无失，与人恭而有礼。四海之内，皆兄弟也。君子何患乎无兄弟也？”", "para_ids": [508]}
{"uid": 509, "level": "normal", "h1": "《论语》", "h2": "《颜渊》第十二", "h3": "12．6", "text": "子张问明。子曰：“浸润之谮，肤受之愬，不行焉，可谓明也已矣。浸润之谮，肤受之愬，不行焉，可谓远也已矣。”", "para_ids": [509]}
{"uid": 510, "level": "normal", "h1": "《论语》", "h2": "《颜渊》第十二", "h3": "12．7", "text": "子贡问政。子曰：“足食，足兵，民信之矣。”\n子贡曰：“必不得已而去，于斯三者何先？”曰：“去兵。”\n子贡曰：“必不得已而去，于斯二者何先？”曰：“去食。自古皆有死，民无信不立。”", "para_ids": [510]}
{"uid": 511, "level": "normal", "h1": "《论语》", "h2": "《颜渊》第十二", "h3": "12．8", "text": "棘子成曰：“君子质而已矣，何以文为？”子贡曰：“惜乎，夫子之说君子也！驷不及舌。文犹质也，质犹文也。虎豹之鞹犹犬羊之鞹。”", "para_ids": [511]}
{"uid": 512, "level": "normal", "h1": "《论语》", "h2": "《颜渊》第十二", "h3": "12．9", "text": "哀公问于有若曰：“年饥，用不足，如之何？”\n有若对曰：“盍彻乎？”\n曰：“二，吾犹不足，如之何其彻也？”\n对曰：“百姓足，君孰与不足？百姓不足，君孰与足？”", "para_ids": [512]}
{"uid": 513, "level": "normal", "h1": "《论语》", "h2": "《颜渊》第十二", "h3": "12．10", "text": "子张问崇德、辨惑。子曰：“主忠信、徙义，崇德也。爱之欲其生，恶之欲其死。既欲其生，又欲其死，是惑也。‘诚不以富，亦祗以异。’”", "para_ids": [513]}
{"uid": 514, "level": "normal", "h1": "《论语》", "h2": "《颜渊》第十二", "h3": "12．11", "text": "齐景公问政于孔子。孔子对曰：“君君，臣臣，父父，子子。”公曰：“善哉！信如君不君，臣不臣，父不父，子不子，虽有粟，吾得而食诸？”", "para_ids": [514]}
{"uid": 515, "level": "normal", "h1": "《论语》", "h2": "《颜渊》第十二", "h3": "12．12", "text": "子曰：“片言可以折狱者，其由也与？”\n子路无宿诺。", "para_ids": [515]}
{"uid": 516, "level": "normal", "h1": "《论语》", "h2": "《颜渊》第十二", "h3": "12．13", "text": "子曰：“听讼，吾犹人也。必也使无讼乎！”", "para_ids": [516]}
{"uid": 517, "level": "normal", "h1": "《论语》", "h2": "《颜渊》第十二", "h3": "12．14", "text": "子张问政。子曰：“居之无倦，行之以忠。”", "para_ids": [517]}
{"uid": 518, "level": "normal", "h1": "《论语》", "h2": "《颜渊》第十二", "h3": "12．15", "text": "子曰：“博学于文，约之以礼，亦可以弗畔矣夫！”", "para_ids": [518]}
{"uid": 519, "level": "normal", "h1": "《论语》", "h2": "《颜渊》第十二", "h3": "12．16", "text": "子曰：“君子成人之美，不成人之恶。小人反是。”", "para_ids": [519]}
{"uid": 520, "level": "normal", "h1": "《论语》", "h2": "《颜渊》第十二", "h3": "12．17", "text": "季康子问政于孔子。孔子对曰：“政者、正也。子帅以正，孰敢不正？”", "para_ids": [520]}
{"uid": 521, "level": "normal", "h1": "《论语》", "h2": "《颜渊》第十二", "h3": "12．18", "text": "季康子患盗，问于孔子。孔子对曰：“苟子之不欲，虽赏之不窃。”", "para_ids": [521]}
{"uid": 522, "level": "normal", "h1": "《论语》", "h2": "《颜渊》第十二", "h3": "12．19", "text": "季康子问政于孔子曰：“如杀无道，以就有道，何如？”孔子对曰：“子为政，焉用杀？子欲善而民善矣。君子之德风，小人之德草。草上之风，必偃。”", "para_ids": [522]}
{"uid": 523, "level": "normal", "h1": "《论语》", "h2": "《颜渊》第十二", "h3": "12．20", "text": "子张问：“士何如斯可谓之达矣？”子曰：“何哉，尔所谓达者？”子张对曰：“在邦必闻，在家必闻。”子曰：“是闻也，非达也。夫达也者，质直而好义，察言而观色，虑以下人。在邦必达，在家必达。夫闻也者，色取仁而行违，居之不疑。在邦必闻，在家必闻。”", "para_ids": [523]}
{"uid": 524, "level": "normal", "h1": "《论语》", "h2": "《颜渊》第十二", "h3": "12．21", "text": "樊迟从游于舞雩之下，曰：“敢问崇德、修慝、辨惑。”子曰：“善哉问！先事后得，非崇德与？攻其恶，无攻人之恶，非修慝与？一朝之忿，忘其身，以及其亲，非惑与？”", "para_ids": [524]}
{"uid": 525, "level": "normal", "h1": "《论语》", "h2": "《颜渊》第十二", "h3": "12．22", "text": "樊迟问仁。子曰：“爱人。”\n问知。子曰：“知人。”樊迟未达。子曰：“举直错诸枉，能使枉者直。”\n樊迟退，见子夏曰：“乡也吾见于夫子而问知，子曰：‘举直错诸枉，能使枉者直。’何谓也？”\n子夏曰：“富哉言乎！舜有天下，选于众，举皋陶，不仁者远矣。汤有天下，选于众，举伊尹，不仁者远矣。”", "para_ids": [525]}
{"uid": 526, "level": "normal", "h1": "《论语》", "h2": "《颜渊》第十二", "h3": "12．23", "text": "子贡问友。子曰：“忠告而善道之，不可则止，毋自辱焉。”", "para_ids": [526]}
{"uid": 527, "level": "normal", "h1": "《论语》", "h2": "《颜渊》第十二", "h3": "12．24", "text": "曾子曰：“君子以文会友，以友辅仁。”", "para_ids": [527]}
{"uid": 528, "level": "normal", "h1": "《论语》", "h2": "《子路》第十三", "h3": "13．1", "text": "子路问政。子曰：“先之劳之。”请益。曰：“无倦。”", "para_ids": [528]}
{"uid": 529, "level": "normal", "h1": "《论语》", "h2": "《子路》第十三", "h3": "13．2", "text": "仲弓为季氏宰，问政。子曰：“先有司，赦小过，举贤才。”\n曰：“焉知贤才而举之？”曰：“举尔所知；尔所不知，人其舍诸？”", "para_ids": [529]}
{"uid": 530, "level": "normal", "h1": "《论语》", "h2": "《子路》第十三", "h3": "13．3", "text": "子路曰：“卫君待子而为政，子将奚先？”\n子曰：“必也正名乎！”\n子路曰：“有是哉，子之迂也！奚其正？”\n子曰：“野哉由也！君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所错手足。故君子名之必可言也，言之必可行也。君子于其言，无所苟而已矣。”", "para_ids": [530]}
{"uid": 531, "level": "normal", "h1": "《论语》", "h2": "《子路》第十三", "h3": "13．4", "text": "樊迟请学稼。子曰：“吾不如老农。”请学为圃。曰：“吾不如老圃。”\n樊迟出。子曰：“小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？”", "para_ids": [531]}
{"uid": 532, "level": "normal", "h1": "《论语》", "h2": "《子路》第十三", "h3": "13．5", "text": "子曰：“诵《诗》三百，授之以政，不达；使于四方，不能专对；虽多，亦奚以为？”", "para_ids": [532]}
{"uid": 533, "level": "normal", "h1": "《论语》", "h2": "《子路》第十三", "h3": "13．6", "text": "子曰：“其身正，不令而行；其身不正，虽令不从。”", "para_ids": [533]}
{"uid": 534, "level": "normal", "h1": "《论语》", "h2": "《子路》第十三", "h3": "13．7", "text": "子曰：“鲁、卫之政，兄弟也。”", "para_ids": [534]}
{"uid": 535, "level": "normal", "h1": "《论语》", "h2": "《子路》第十三", "h3": "13．8", "text": "子谓卫公子荆善居室。始有，曰：“苟合矣。”少有，曰：“苟完矣。”富有，曰：“苟美矣。”", "para_ids": [535]}
{"uid": 536, "level": "normal", "h1": "《论语》", "h2": "《子路》第十三", "h3": "13．9", "text": "子适卫，冉有仆。子曰：“庶矣哉！”\n冉有曰：“既庶矣，又何加焉？”曰：“富之。”\n曰：“既富矣，又何加焉？”曰：“教之。”", "para_ids": [536]}
{"uid": 537, "level": "normal", "h1": "《论语》", "h2": "《子路》第十三", "h3": "13．10", "text": "子曰：“苟有用我者，期月而已可也，三年有成。”", "para_ids": [537]}
{"uid": 538, "level": "normal", "h1": "《论语》", "h2": "《子路》第十三", "h3": "13．11", "text": "子曰：“‘善人为邦百年，亦可以胜残去杀矣。’诚哉是言也！”", "para_ids": [538]}
{"uid": 539, "level": "normal", "h1": "《论语》", "h2": "《子路》第十三", "h3": "13．12", "text": "子曰：“如有王者，必世而后仁。”", "para_ids": [539]}
{"uid": 540, "level": "normal", "h1": "《论语》", "h2": "《子路》第十三", "h3": "13．13", "text": "子曰：“苟正其身矣，于从政乎何有？不能正其身，如正人何？”", "para_ids": [540]}
{"uid": 541, "level": "normal", "h1": "《论语》", "h2": "《子路》第十三", "h3": "13．14", "text": "冉子退朝。子曰：“何晏也？”对曰：“有政。”子曰：“其事也。如有政，虽不吾以，吾其与闻之。”", "para_ids": [541]}
{"uid": 542, "level": "normal", "h1": "《论语》", "h2": "《子路》第十三", "h3": "13．15", "text": "．定公问：“一言而可以兴邦，有诸？”\n孔子对曰：“言不可以若是其几也。人之言曰：‘为君难，为臣不易。’如知为君之难也，不几乎一言而兴邦乎？”\n曰：“一言而丧邦，有诸？”\n孔子对曰：“言不可以若是其几也。人之言曰：‘予无乐乎为君，唯其言而莫予违也。’如其善而莫之违也，不亦善乎？如不善而莫之违也，不几乎一言而丧邦乎？”", "para_ids": [542]}
{"uid": 543, "level": "normal", "h1": "《论语》", "h2": "《子路》第十三", "h3": "13．16", "text": "叶公问政。子曰：“近者说，远者来。”", "para_ids": [543]}
{"uid": 544, "level": "normal", "h1": "《论语》", "h2": "《子路》第十三", "h3": "13．17", "text": "子夏为莒父宰，问政。子曰：“无欲速，无见小利。欲速，则不达；见小利，则大事不成。”", "para_ids": [544]}
{"uid": 545, "level": "normal", "h1": "《论语》", "h2": "《子路》第十三", "h3": "13．18", "text": "叶公语孔子曰：“吾党有直躬者，其父攘羊，而子证之。”孔子曰：“吾党之直者异于是：父为子隐，子为父隐。直在其中矣。”", "para_ids": [545]}
{"uid": 546, "level": "normal", "h1": "《论语》", "h2": "《子路》第十三", "h3": "13．19", "text": "樊迟问仁。子曰：“居处恭，执事敬，与人忠。虽之夷狄，不可弃也。”", "para_ids": [546]}
{"uid": 547, "level": "normal", "h1": "《论语》", "h2": "《子路》第十三", "h3": "13．20", "text": "子贡问曰：“何如斯可谓之士矣？”子曰：“行己有耻，使于四方，不辱君命，可谓士矣。”\n曰：“敢问其次。”曰：“宗族称孝焉，乡党称弟焉。”\n曰：“敢问其次。”曰：“言必信，行必果，硁硁然小人哉！抑亦可以为次矣。”\n曰：“今之从政者何如？”子曰：“噫！斗筲之人，何足算也？”", "para_ids": [547]}
{"uid": 548, "level": "normal", "h1": "《论语》", "h2": "《子路》第十三", "h3": "13．21", "text": "子曰：“不得中行而与之，必也狂狷乎！狂者进取，狷者有所不为也。”", "para_ids": [548]}
{"uid": 549, "level": "normal", "h1": "《论语》", "h2": "《子路》第十三", "h3": "13．22", "text": "子曰：“南人有言曰：‘人而无恒，不可以作巫医。’善夫！‘不恒其德，或承之羞。’”子曰：“不占而已矣。”", "para_ids": [549]}
{"uid": 550, "level": "normal", "h1": "《论语》", "h2": "《子路》第十三", "h3": "13．23", "text": "子曰：“君子和而不同，小人同而不和。”", "para_ids": [550]}
{"uid": 551, "level": "normal", "h1": "《论语》", "h2": "《子路》第十三", "h3": "13．24", "text": "子贡问曰：“乡人皆好之，何如？”子曰：“未可也。”\n“乡人皆恶之，何如？”子曰：“未可也；不如乡人之善者好之，其不善者恶之。”", "para_ids": [551]}
{"uid": 552, "level": "normal", "h1": "《论语》", "h2": "《子路》第十三", "h3": "13．25", "text": "子曰：“君子易事而难说也。说之不以道，不说也；及其使人也，器之。小人难事而易说也。说之虽不以道，说也；及其使人也，求备焉。”", "para_ids": [552]}
{"uid": 553, "level": "normal", "h1": "《论语》", "h2": "《子路》第十三", "h3": "13．26", "text": "子曰：“君子泰而不骄，小人骄而不泰。”", "para_ids": [553]}
{"uid": 554, "level": "normal", "h1": "《论语》", "h2": "《子路》第十三", "h3": "13．27", "text": "子曰：“刚、毅、木、讷近仁。”", "para_ids": [554]}
{"uid": 555, "level": "normal", "h1": "《论语》", "h2": "《子路》第十三", "h3": "13．28", "text": "子路问曰：“何如斯可谓之士矣？”子曰：“切切偲偲，怡怡如也，可谓士矣。朋友切切偲偲，兄弟怡怡。”", "para_ids": [555]}
{"uid": 556, "level": "normal", "h1": "《论语》", "h2": "《子路》第十三", "h3": "13．29", "text": "子曰：“善人教民七年，亦可以即戎矣。”", "para_ids": [556]}
{"uid": 557, "level": "normal", "h1": "《论语》", "h2": "《子路》第十三", "h3": "13．30", "text": "子曰：“以不教民战，是谓弃之。”", "para_ids": [557]}
{"uid": 558, "level": "normal", "h1": "《论语》", "h2": "《宪问》第十四", "h3": "14．1", "text": "宪问耻。子曰：“邦有道、谷，邦无道、谷，耻也。”\n“克、伐、怨、欲不行焉，可以为仁矣？”子曰：“可以为难矣，仁则吾不知也。”", "para_ids": [558]}
{"uid": 559, "level": "normal", "h1": "《论语》", "h2": "《宪问》第十四", "h3": "14．2", "text": "子曰：“士而怀居，不足以为士矣。”", "para_ids": [559]}
{"uid": 560, "level": "normal", "h1": "《论语》", "h2": "《宪问》第十四", "h3": "14．3", "text": "子曰：“邦有道，危言危行；邦无道，危行言孙。”", "para_ids": [560]}
{"uid": 561, "level": "normal", "h1": "《论语》", "h2": "《宪问》第十四", "h3": "14．4", "text": "子曰：“有德者必有言，有言者不必有德。仁者必有勇，勇者不必有仁。”", "para_ids": [561]}
{"uid": 562, "level": "normal", "h1": "《论语》", "h2": "《宪问》第十四", "h3": "14．5", "text": "南宫适问于孔子曰：“羿善射，奡荡舟，俱不得其死然。禹、稷躬稼而有天下。”夫子不答。\n南宫适出，子曰：“君子哉若人！尚德哉若人！”", "para_ids": [562]}
{"uid": 563, "level": "normal", "h1": "《论语》", "h2": "《宪问》第十四", "h3": "14．6", "text": "子曰：“君子而不仁者有矣夫，未有小人而仁者也。”", "para_ids": [563]}
{"uid": 564, "level": "normal", "h1": "《论语》", "h2": "《宪问》第十四", "h3": "14．7", "text": "子曰：“爱之，能勿劳乎？忠焉，能勿诲乎？”", "para_ids": [564]}
{"uid": 565, "level": "normal", "h1": "《论语》", "h2": "《宪问》第十四", "h3": "14．8", "text": "子曰：“为命，裨谌草创之，世叔讨论之，行人子羽修饰之，东里子产润色之。”", "para_ids": [565]}
{"uid": 566, "level": "normal", "h1": "《论语》", "h2": "《宪问》第十四", "h3": "14．9", "text": "或问子产。子曰：“惠人也。”\n问子西。曰：“彼哉！彼哉！”\n问管仲。曰：“人也。夺伯氏骈邑三百，饭疏食，没齿无怨言。”", "para_ids": [566]}
{"uid": 567, "level": "normal", "h1": "《论语》", "h2": "《宪问》第十四", "h3": "14．10", "text": "子曰：“贫而无怨、难，富而无骄、易。”", "para_ids": [567]}
{"uid": 568, "level": "normal", "h1": "《论语》", "h2": "《宪问》第十四", "h3": "14．11", "text": "子曰：“孟公绰为赵、魏老则优，不可以为滕、薛大夫。”", "para_ids": [568]}
{"uid": 569, "level": "normal", "h1": "《论语》", "h2": "《宪问》第十四", "h3": "14．12", "text": "子路问成人。子曰：“若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣。”曰：“今之成人者何必然？见利思义，见危授命，久要不忘平生之言，亦可以为成人矣。”", "para_ids": [569]}
{"uid": 570, "level": "normal", "h1": "《论语》", "h2": "《宪问》第十四", "h3": "14．13", "text": "子问公叔文子于公明贾曰：“信乎，夫子不言、不笑、不取乎？”\n公明贾对曰：“以告者过也。夫子时然后言，人不厌其言；乐然后笑，人不厌其笑；义然后取，人不厌其取。”\n子曰：“其然？岂其然乎？”", "para_ids": [570]}
{"uid": 571, "level": "normal", "h1": "《论语》", "h2": "《宪问》第十四", "h3": "14．14", "text": "子曰：“臧武仲以防求为后于鲁，虽曰不要君，吾不信也。”", "para_ids": [571]}
{"uid": 572, "level": "normal", "h1": "《论语》", "h2": "《宪问》第十四", "h3": "14．15", "text": "子曰：“晋文公谲而不正，齐桓公正而不谲。”", "para_ids": [572]}
{"uid": 573, "level": "normal", "h1": "《论语》", "h2": "《宪问》第十四", "h3": "14．16", "text": "子路曰：“桓公杀公子纠，召忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁，如其仁。”", "para_ids": [573]}
{"uid": 574, "level": "normal", "h1": "《论语》", "h2": "《宪问》第十四", "h3": "14．17", "text": "子贡曰：“管仲非仁者与？桓公杀公子纠，不能死，又相之。”子曰：“管仲相桓公，霸诸侯，一匡天下，民到于今受其赐。微管仲，吾其被发左衽矣。岂若匹夫匹妇之为谅也，自经于沟渎而莫之知也？”", "para_ids": [574]}
{"uid": 575, "level": "normal", "h1": "《论语》", "h2": "《宪问》第十四", "h3": "14．18", "text": "公叔文子之臣大夫僎，与文子同升诸公。子闻之，曰：“可以为‘文’矣。”", "para_ids": [575]}
{"uid": 576, "level": "normal", "h1": "《论语》", "h2": "《宪问》第十四", "h3": "14．19", "text": "子言卫灵公之无道也，康子曰：“夫如是，奚而不丧？”孔子曰：“仲叔圉治宾客，祝鮀治宗庙，王孙贾治军旅。夫如是，奚其丧？”", "para_ids": [576]}
{"uid": 577, "level": "normal", "h1": "《论语》", "h2": "《宪问》第十四", "h3": "14．20", "text": "子曰：“其言之不怍，则为之也难。”", "para_ids": [577]}
{"uid": 578, "level": "normal", "h1": "《论语》", "h2": "《宪问》第十四", "h3": "14．21", "text": "陈成子弑简公。孔子沐浴而朝，告于哀公曰：“陈恒弑其君，请讨之。”公曰：“告夫三子！”\n孔子曰：“以吾从大夫之后，不敢不告也。君曰‘告夫三子’者！”\n之三子，告，不可。孔子曰：“以吾从大夫之后，不敢不告也。”", "para_ids": [578]}
{"uid": 579, "level": "normal", "h1": "《论语》", "h2": "《宪问》第十四", "h3": "14．22", "text": "子路问事君。子曰：“勿欺也而犯之。”", "para_ids": [579]}
{"uid": 580, "level": "normal", "h1": "《论语》", "h2": "《宪问》第十四", "h3": "14．23", "text": "子曰：“君子上达，小人下达。”", "para_ids": [580]}
{"uid": 581, "level": "normal", "h1": "《论语》", "h2": "《宪问》第十四", "h3": "14．24", "text": "子曰：“古之学者为己，今之学者为人。”", "para_ids": [581]}
{"uid": 582, "level": "normal", "h1": "《论语》", "h2": "《宪问》第十四", "h3": "14．25", "text": "蘧伯玉使人于孔子。孔子与之坐而问焉，曰：“夫子何为？”对曰：“夫子欲寡其过而未能也。”\n使者出。子曰：“使乎！使乎！”", "para_ids": [582]}
{"uid": 583, "level": "normal", "h1": "《论语》", "h2": "《宪问》第十四", "h3": "14．26", "text": "子曰：“不在其位，不谋其政。”\n曾子曰：“君子思不出其位。”", "para_ids": [583]}
{"uid": 584, "level": "normal", "h1": "《论语》", "h2": "《宪问》第十四", "h3": "14．27", "text": "子曰：“君子耻其言而过其行。”", "para_ids": [584]}
{"uid": 585, "level": "normal", "h1": "《论语》", "h2": "《宪问》第十四", "h3": "14．28", "text": "子曰：“君子道者三，我无能焉：仁者不忧，知者不惑，勇者不惧。”子贡曰：“夫子自道也。”", "para_ids": [585]}
{"uid": 586, "level": "normal", "h1": "《论语》", "h2": "《宪问》第十四", "h3": "14．29", "text": "子贡方人。子曰：“赐也贤乎哉？夫我则不暇。”", "para_ids": [586]}
{"uid": 587, "level": "normal", "h1": "《论语》", "h2": "《宪问》第十四", "h3": "14．30", "text": "子曰：“不患人之不己知，患其不能也。”", "para_ids": [587]}
{"uid": 588, "level": "normal", "h1": "《论语》", "h2": "《宪问》第十四", "h3": "14．31", "text": "子曰：“不逆诈，不亿不信，抑亦先觉者，是贤乎！”", "para_ids": [588]}
{"uid": 589, "level": "normal", "h1": "《论语》", "h2": "《宪问》第十四", "h3": "14．32", "text": "微生亩谓孔子曰：“丘何为是栖栖者与？无乃为佞乎？”孔子曰：“非敢为佞也，疾固也。”", "para_ids": [589]}
{"uid": 590, "level": "normal", "h1": "《论语》", "h2": "《宪问》第十四", "h3": "14．33", "text": "子曰：“骥不称其力，称其德也。”", "para_ids": [590]}
{"uid": 591, "level": "normal", "h1": "《论语》", "h2": "《宪问》第十四", "h3": "14．34", "text": "或曰：“‘以德报怨’，何如？”子曰：“何以报德？‘以直报怨，以德报德。’”", "para_ids": [591]}
{"uid": 592, "level": "normal", "h1": "《论语》", "h2": "《宪问》第十四", "h3": "14．35", "text": "子曰：“莫我知也夫！”子贡曰：“何为其莫知子也？”子曰：“不怨天，不尤人，下学而上达。知我者其天乎！”", "para_ids": [592]}
{"uid": 593, "level": "normal", "h1": "《论语》", "h2": "《宪问》第十四", "h3": "14．36", "text": "公伯寮愬子路于季孙。子服景伯以告，曰：“夫子固有惑志于公伯寮，吾力犹能肆诸市朝。”\n子曰：“道之将行也与，命也；道之将废也与，命也。公伯寮其如命何！”", "para_ids": [593]}
{"uid": 594, "level": "normal", "h1": "《论语》", "h2": "《宪问》第十四", "h3": "14．37", "text": "子曰：“贤者辟世，其次辟地，其次辟色，其次辟言。”\n子曰：“作者七人矣。”", "para_ids": [594]}
{"uid": 595, "level": "normal", "h1": "《论语》", "h2": "《宪问》第十四", "h3": "14．38", "text": "子路宿于石门。晨门曰：“奚自？”子路曰：“自孔氏。”曰：“是知其不可而为之者与？”", "para_ids": [595]}
{"uid": 596, "level": "normal", "h1": "《论语》", "h2": "《宪问》第十四", "h3": "14．39", "text": "子击磬于卫，有荷蒉而过孔氏之门者，曰：“有心哉，击磬乎！”既而曰：“鄙哉，硁硁乎！莫己知也，斯已而已矣。‘深则厉，浅则揭。’”\n子曰：“果哉！末之难矣。”", "para_ids": [596]}
{"uid": 597, "level": "normal", "h1": "《论语》", "h2": "《宪问》第十四", "h3": "14．40", "text": "子张曰：“《书》云：‘高宗谅阴，三年不言。’何谓也？”子曰：“何必高宗，古之人皆然。君薨，百官总己以听于冢宰三年。”", "para_ids": [597]}
{"uid": 598, "level": "normal", "h1": "《论语》", "h2": "《宪问》第十四", "h3": "14．41", "text": "子曰：“上好礼，则民易使也。”", "para_ids": [598]}
{"uid": 599, "level": "normal", "h1": "《论语》", "h2": "《宪问》第十四", "h3": "14．42", "text": "子路问君子。子曰：“修己以敬。”\n曰：“如斯而已乎？”曰：“修己以安人。”\n曰：“如斯而已乎？”曰：“修己以安百姓。修己以安百姓，尧、舜其犹病诸？”", "para_ids": [599]}
{"uid": 600, "level": "normal", "h1": "《论语》", "h2": "《宪问》第十四", "h3": "14．43", "text": "原壤夷俟。子曰：“幼而不孙弟，长而无述焉，老而不死，是为贼。”以杖叩其胫。", "para_ids": [600]}
{"uid": 601, "level": "normal", "h1": "《论语》", "h2": "《宪问》第十四", "h3": "14．44", "text": "阙党童子将命。或问之曰：“益者与？”子曰：“吾见其居于位也，见其与先生并行也。非求益者也，欲速成者也。”", "para_ids": [601]}
{"uid": 602, "level": "normal", "h1": "《论语》", "h2": "《卫灵公》第十五", "h3": "15．1", "text": "卫灵公问陈于孔子。孔子对曰：“俎豆之事，则尝闻之矣；军旅之事，未之学也。”明日遂行。", "para_ids": [602]}
{"uid": 603, "level": "normal", "h1": "《论语》", "h2": "《卫灵公》第十五", "h3": "15．2", "text": "在陈绝粮，从者病，莫能兴。子路愠见曰：“君子亦有穷乎？”子曰：“君子固穷，小人穷斯滥矣。”", "para_ids": [603]}
{"uid": 604, "level": "normal", "h1": "《论语》", "h2": "《卫灵公》第十五", "h3": "15．3", "text": "子曰：“赐也，女以予为多学而识之者与？”对曰：“然，非与？”曰：“非也，予一以贯之。”", "para_ids": [604]}
{"uid": 605, "level": "normal", "h1": "《论语》", "h2": "《卫灵公》第十五", "h3": "15．4", "text": "子曰：“由！知德者鲜矣。”", "para_ids": [605]}
{"uid": 606, "level": "normal", "h1": "《论语》", "h2": "《卫灵公》第十五", "h3": "15．5", "text": "子曰：“无为而治者其舜也与？夫何为哉？恭己正南面而已矣。”", "para_ids": [606]}
{"uid": 607, "level": "normal", "h1": "《论语》", "h2": "《卫灵公》第十五", "h3": "15．6", "text": "子张问行。子曰：“言忠信，行笃敬，虽蛮貊之邦，行矣。言不忠信，行不笃敬，虽州里，行乎哉？立则见其参于前也，在舆则见其倚于衡也，夫然后行。”子张书诸绅。", "para_ids": [607]}
{"uid": 608, "level": "normal", "h1": "《论语》", "h2": "《卫灵公》第十五", "h3": "15．7", "text": "子曰：“直哉史鱼！邦有道，如矢；邦无道，如矢。君子哉蘧伯玉！邦有道，则仕；邦无道，则可卷而怀之。”", "para_ids": [608]}
{"uid": 609, "level": "normal", "h1": "《论语》", "h2": "《卫灵公》第十五", "h3": "15．8", "text": "子曰：“可与言而不与言，失人；不可与言而与之言，失言。知者不失人，亦不失言。”", "para_ids": [609]}
{"uid": 610, "level": "normal", "h1": "《论语》", "h2": "《卫灵公》第十五", "h3": "15．9", "text": "子曰：“志士仁人，无求生以害仁，有杀身以成仁。”", "para_ids": [610]}
{"uid": 611, "level": "normal", "h1": "《论语》", "h2": "《卫灵公》第十五", "h3": "15．10", "text": "子贡问为仁。子曰：“工欲善其事，必先利其器。居是邦也，事其大夫之贤者，友其士之仁者。”", "para_ids": [611]}
{"uid": 612, "level": "normal", "h1": "《论语》", "h2": "《卫灵公》第十五", "h3": "15．11", "text": "颜渊问为邦。子曰：“行夏之时，乘殷之辂，服周之冕，乐则《韶》《舞》。放郑声，远佞人。郑声淫，佞人殆。”", "para_ids": [612]}
{"uid": 613, "level": "normal", "h1": "《论语》", "h2": "《卫灵公》第十五", "h3": "15．12", "text": "子曰：“人无远虑，必有近忧。”", "para_ids": [613]}
{"uid": 614, "level": "normal", "h1": "《论语》", "h2": "《卫灵公》第十五", "h3": "15．13", "text": "子曰：“已矣乎！吾未见好德如好色者也。”", "para_ids": [614]}
{"uid": 615, "level": "normal", "h1": "《论语》", "h2": "《卫灵公》第十五", "h3": "15．14", "text": "子曰：“臧文仲、其窃位者与！知柳下惠之贤而不与立也。”", "para_ids": [615]}
{"uid": 616, "level": "normal", "h1": "《论语》", "h2": "《卫灵公》第十五", "h3": "15．15", "text": "子曰：“躬自厚而薄责于人，则远怨矣。”", "para_ids": [616]}
{"uid": 617, "level": "normal", "h1": "《论语》", "h2": "《卫灵公》第十五", "h3": "15．16", "text": "子曰：“不曰‘如之何、如之何’者，吾末如之何也已矣。”", "para_ids": [617]}
{"uid": 618, "level": "normal", "h1": "《论语》", "h2": "《卫灵公》第十五", "h3": "15．17", "text": "子曰：“群居终日，言不及义，好行小慧，难矣哉！”", "para_ids": [618]}
{"uid": 619, "level": "normal", "h1": "《论语》", "h2": "《卫灵公》第十五", "h3": "15．18", "text": "子曰：“君子义以为质，礼以行之，孙以出之，信以成之。君子哉！”", "para_ids": [619]}
{"uid": 620, "level": "normal", "h1": "《论语》", "h2": "《卫灵公》第十五", "h3": "15．19", "text": "子曰：“君子病无能焉，不病人之不己知也。”", "para_ids": [620]}
{"uid": 621, "level": "normal", "h1": "《论语》", "h2": "《卫灵公》第十五", "h3": "15．20", "text": "子曰：“君子疾没世而名不称焉。”", "para_ids": [621]}
{"uid": 622, "level": "normal", "h1": "《论语》", "h2": "《卫灵公》第十五", "h3": "15．21", "text": "子曰：“君子求诸己，小人求诸人。”", "para_ids": [622]}
{"uid": 623, "level": "normal", "h1": "《论语》", "h2": "《卫灵公》第十五", "h3": "15．22", "text": "子曰：“君子矜而不争，群而不党。”", "para_ids": [623]}
{"uid": 624, "level": "normal", "h1": "《论语》", "h2": "《卫灵公》第十五", "h3": "15．23", "text": "子曰：“君子不以言举人，不以人废言。”", "para_ids": [624]}
{"uid": 625, "level": "normal", "h1": "《论语》", "h2": "《卫灵公》第十五", "h3": "15．24", "text": "子贡问曰：“有一言而可以终身行之者乎？”子曰：“其恕乎！己所不欲，勿施于人。”", "para_ids": [625]}
{"uid": 626, "level": "normal", "h1": "《论语》", "h2": "《卫灵公》第十五", "h3": "15．25", "text": "子曰：“吾之于人也，谁毁谁誉？如有所誉者，其有所试矣。斯民也，三代之所以直道而行也。”", "para_ids": [626]}
{"uid": 627, "level": "normal", "h1": "《论语》", "h2": "《卫灵公》第十五", "h3": "15．26", "text": "子曰：“吾犹及史之阙文也。有马者借人乘之，今亡矣夫！”", "para_ids": [627]}
{"uid": 628, "level": "normal", "h1": "《论语》", "h2": "《卫灵公》第十五", "h3": "15．27", "text": "子曰：“巧言乱德。小不忍，则乱大谋。”", "para_ids": [628]}
{"uid": 629, "level": "normal", "h1": "《论语》", "h2": "《卫灵公》第十五", "h3": "15．28", "text": "子曰：“众恶之，必察焉；众好之，必察焉。”", "para_ids": [629]}
{"uid": 630, "level": "normal", "h1": "《论语》", "h2": "《卫灵公》第十五", "h3": "15．29", "text": "子曰：“人能弘道，非道弘人。”", "para_ids": [630]}
{"uid": 631, "level": "normal", "h1": "《论语》", "h2": "《卫灵公》第十五", "h3": "15．30", "text": "子曰：“过而不改，是谓过矣。”", "para_ids": [631]}
{"uid": 632, "level": "normal", "h1": "《论语》", "h2": "《卫灵公》第十五", "h3": "15．31", "text": "子曰：“吾尝终日不食，终夜不寝，以思，无益，不如学也。”", "para_ids": [632]}
{"uid": 633, "level": "normal", "h1": "《论语》", "h2": "《卫灵公》第十五", "h3": "15．32", "text": "子曰：“君子谋道不谋食。耕也，馁在其中矣；学也，禄在其中矣。君子忧道不忧贫。”", "para_ids": [633]}
{"uid": 634, "level": "normal", "h1": "《论语》", "h2": "《卫灵公》第十五", "h3": "15．33", "text": "子曰：“知及之，仁不能守之；虽得之，必失之。知及之，仁能守之。不庄以涖之，则民不敬。知及之，仁能守之，庄以涖之，动之不以礼，未善也。”", "para_ids": [634]}
{"uid": 635, "level": "normal", "h1": "《论语》", "h2": "《卫灵公》第十五", "h3": "15．34", "text": "子曰：“君子不可小知而可大受也，小人不可大受而可小知也。”", "para_ids": [635]}
{"uid": 636, "level": "normal", "h1": "《论语》", "h2": "《卫灵公》第十五", "h3": "15．35", "text": "子曰：“民之于仁也，甚于水火。水火、吾见蹈而死者矣，未见蹈仁而死者也。”", "para_ids": [636]}
{"uid": 637, "level": "normal", "h1": "《论语》", "h2": "《卫灵公》第十五", "h3": "15．36", "text": "子曰：“当仁，不让于师。”", "para_ids": [637]}
{"uid": 638, "level": "normal", "h1": "《论语》", "h2": "《卫灵公》第十五", "h3": "15．37", "text": "子曰：“君子贞而不谅。”", "para_ids": [638]}
{"uid": 639, "level": "normal", "h1": "《论语》", "h2": "《卫灵公》第十五", "h3": "15．38", "text": "子曰：“事君，敬其事而后其食。”", "para_ids": [639]}
{"uid": 640, "level": "normal", "h1": "《论语》", "h2": "《卫灵公》第十五", "h3": "15．39", "text": "子曰：“有教无类。”", "para_ids": [640]}
{"uid": 641, "level": "normal", "h1": "《论语》", "h2": "《卫灵公》第十五", "h3": "15．40", "text": "子曰：“道不同，不相为谋。”", "para_ids": [641]}
{"uid": 642, "level": "normal", "h1": "《论语》", "h2": "《卫灵公》第十五", "h3": "15．41", "text": "子曰：“辞达而已矣。”", "para_ids": [642]}
{"uid": 643, "level": "normal", "h1": "《论语》", "h2": "《卫灵公》第十五", "h3": "15．42", "text": "师冕见，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”\n师冕出。子张问曰：“与师言之道与？”子曰：“然；固相师之道也。”", "para_ids": [643]}
{"uid": 644, "level": "normal", "h1": "《论语》", "h2": "《季氏》第十六", "h3": "16．1", "text": "季氏将伐颛臾。冉有、季路见于孔子曰：“季氏将有事于颛臾。”\n孔子曰：“求！无乃尔是过与？夫颛臾，昔者先王以为东蒙主，且在邦域之中矣，是社稷之臣也。何以伐为？”\n冉有曰：“夫子欲之，吾二臣者皆不欲也。”\n孔子曰：“求！周任有言曰：‘陈力就列，不能者止。’危而不持，颠而不扶，则将焉用彼相矣？且尔言过矣，虎兕出于柙，龟玉毁于椟中，是谁之过与？”\n冉有曰：“今夫颛臾，固而近于费。今不取，后世必为子孙忧。”\n孔子曰：“求！君子疾夫舍曰欲之而必为之辞。丘也闻有国有家者，不患寡而患不均，不患贫而患不安。盖均无贫，和无寡，安无倾。夫如是，故远人不服，则修文德以来之。既来之，则安之。今由与求也，相夫子，远人不服而不能来也；邦分崩离析而不能守也；而谋动干戈于邦内。吾恐季孙之忧，不在颛臾，而在萧墙之内也。”", "para_ids": [644]}
{"uid": 645, "level": "normal", "h1": "《论语》", "h2": "《季氏》第十六", "h3": "16．2", "text": "孔子曰：“天下有道，则礼乐征伐自天子出；天下无道，则礼乐征伐自诸侯出。自诸侯出，盖十世希不失矣；自大夫出，五世希不失矣；陪臣执国命，三世希不失矣。天下有道，则政不在大夫。天下有道，则庶人不议。”", "para_ids": [645]}
{"uid": 646, "level": "normal", "h1": "《论语》", "h2": "《季氏》第十六", "h3": "16．3", "text": "孔子曰：“禄之去公室五世矣，政逮于大夫四世矣，故夫三桓之子孙微矣。”", "para_ids": [646]}
{"uid": 647, "level": "normal", "h1": "《论语》", "h2": "《季氏》第十六", "h3": "16．4", "text": "孔子曰：“益者三友，损者三友。友直，友谅，友多闻，益矣。友便辟，友善柔，友便佞，损矣。”", "para_ids": [647]}
{"uid": 648, "level": "normal", "h1": "《论语》", "h2": "《季氏》第十六", "h3": "16．5", "text": "孔子曰：“益者三乐，损者三乐。乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。”", "para_ids": [648]}
{"uid": 649, "level": "normal", "h1": "《论语》", "h2": "《季氏》第十六", "h3": "16．6", "text": "孔子曰：“侍于君子有三愆：言未及之而言谓之躁，言及之而不言谓之隐，未见颜色而言谓之瞽。”", "para_ids": [649]}
{"uid": 650, "level": "normal", "h1": "《论语》", "h2": "《季氏》第十六", "h3": "16．7", "text": "孔子曰：“君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。”", "para_ids": [650]}
{"uid": 651, "level": "normal", "h1": "《论语》", "h2": "《季氏》第十六", "h3": "16．8", "text": "孔子曰：“君子有三畏：畏天命，畏大人，畏圣人之言。小人不知天命而不畏也，狎大人，侮圣人之言。”", "para_ids": [651]}
{"uid": 652, "level": "normal", "h1": "《论语》", "h2": "《季氏》第十六", "h3": "16．9", "text": "孔子曰：“生而知之者上也，学而知之者次也；困而学之，又其次也；困而不学，民斯为下矣。”", "para_ids": [652]}
{"uid": 653, "level": "normal", "h1": "《论语》", "h2": "《季氏》第十六", "h3": "16．10", "text": "孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。”", "para_ids": [653]}
{"uid": 654, "level": "normal", "h1": "《论语》", "h2": "《季氏》第十六", "h3": "16．11", "text": "孔子曰：“见善如不及，见不善如探汤。吾见其人矣，吾闻其语矣。隐居以求其志，行义以达其道。吾闻其语矣，未见其人也。”", "para_ids": [654]}
{"uid": 655, "level": "normal", "h1": "《论语》", "h2": "《季氏》第十六", "h3": "16．12", "text": "齐景公有马千驷，死之日，民无得而称焉。伯夷、叔齐饿于首阳之下，民到于今称之。其斯之谓与？", "para_ids": [655]}
{"uid": 656, "level": "normal", "h1": "《论语》", "h2": "《季氏》第十六", "h3": "16．13", "text": "陈亢问于伯鱼曰：“子亦有异闻乎？”\n对曰：“未也。尝独立，鲤趋而过庭。曰：‘学《诗》乎？’对曰：‘未也。’‘不学《诗》，无以言。’鲤退而学《诗》。他日，又独立，鲤趋而过庭。曰：‘学礼乎？’对曰：‘未也。’‘不学礼，无以立。’鲤退而学礼。闻斯二者。”\n陈亢退而喜曰：“问一得三，闻《诗》，闻礼，又闻君子之远其子也。”", "para_ids": [656]}
{"uid": 657, "level": "normal", "h1": "《论语》", "h2": "《季氏》第十六", "h3": "16．14", "text": "邦君之妻，君称之曰夫人，夫人自称曰小童；邦人称之曰君夫人，称诸异邦曰寡小君；异邦人称之亦曰君夫人。", "para_ids": [657]}
{"uid": 658, "level": "normal", "h1": "《论语》", "h2": "《阳货》第十七", "h3": "17．1", "text": "阳货欲见孔子，孔子不见，归孔子豚。\n孔子时其亡也，而往拜之。\n遇诸涂。\n谓孔子曰：“来！予与尔言。”曰：“怀其宝而迷其邦，可谓仁乎？”曰：“不可。”“好从事而亟失时，可谓知乎？”曰：“不可。”“日月逝矣，岁不我与。”\n孔子曰：“诺。吾将仕矣。”", "para_ids": [658]}
{"uid": 659, "level": "normal", "h1": "《论语》", "h2": "《阳货》第十七", "h3": "17．2", "text": "子曰：“性相近也，习相远也。”", "para_ids": [659]}
{"uid": 660, "level": "normal", "h1": "《论语》", "h2": "《阳货》第十七", "h3": "17．3", "text": "子曰：“唯上知与下愚不移。”", "para_ids": [660]}
{"uid": 661, "level": "normal", "h1": "《论语》", "h2": "《阳货》第十七", "h3": "17．4", "text": "子之武城，闻弦歌之声。夫子莞尔而笑，曰：“割鸡焉用牛刀？”\n子游对曰：“昔者偃也闻诸夫子曰：‘君子学道则爱人，小人学道则易使也。’”\n子曰：“二三子！偃之言是也。前言戏之耳。”", "para_ids": [661]}
{"uid": 662, "level": "normal", "h1": "《论语》", "h2": "《阳货》第十七", "h3": "17．5", "text": "公山弗扰以费畔，召，子欲往。\n子路不说，曰：“末之也已，何必公山氏之之也？”\n子曰：“夫召我者，而岂徒哉？如有用我者，吾其为东周乎？”", "para_ids": [662]}
{"uid": 663, "level": "normal", "h1": "《论语》", "h2": "《阳货》第十七", "h3": "17．6", "text": "子张问仁于孔子。孔子曰：“能行五者于天下为仁矣。”\n“请问之。”曰：“恭、宽、信、敏、惠。恭则不侮，宽则得众，信则人任焉，敏则有功，惠则足以使人。”", "para_ids": [663]}
{"uid": 664, "level": "normal", "h1": "《论语》", "h2": "《阳货》第十七", "h3": "17．7", "text": "佛肸召，子欲往。\n子路曰：“昔者由也闻诸夫子曰：‘亲于其身为不善者，君子不入也。’佛肸以中牟畔，子之往也，如之何？”\n子曰：“然，有是言也。不曰坚乎磨而不磷；不曰白乎涅而不缁。吾岂匏瓜也哉？焉能系而不食？”", "para_ids": [664]}
{"uid": 665, "level": "normal", "h1": "《论语》", "h2": "《阳货》第十七", "h3": "17．8", "text": "子曰：“由也！女闻六言六蔽矣乎？”对曰：“未也。”\n“居！吾语女。好仁不好学，其蔽也愚；好知不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”", "para_ids": [665]}
{"uid": 666, "level": "normal", "h1": "《论语》", "h2": "《阳货》第十七", "h3": "17．9", "text": "子曰：“小子何莫学夫《诗》？《诗》，可以兴，可以观，可以群，可以怨。迩之事父，远之事君；多识于鸟兽草木之名。”", "para_ids": [666]}
{"uid": 667, "level": "normal", "h1": "《论语》", "h2": "《阳货》第十七", "h3": "17．10", "text": "子谓伯鱼曰：“女为《周南》、《召南》矣乎？人而不为《周南》、《召南》，其犹正墙面而立也与？”", "para_ids": [667]}
{"uid": 668, "level": "normal", "h1": "《论语》", "h2": "《阳货》第十七", "h3": "17．11", "text": "子曰：“礼云礼云，玉帛云乎哉？乐云乐云，锺鼓云乎哉？”", "para_ids": [668]}
{"uid": 669, "level": "normal", "h1": "《论语》", "h2": "《阳货》第十七", "h3": "17．12", "text": "子曰：“色厉而内荏，譬诸小人，其犹穿窬之盗也与？”", "para_ids": [669]}
{"uid": 670, "level": "normal", "h1": "《论语》", "h2": "《阳货》第十七", "h3": "17．13", "text": "子曰：“乡原、德之贼也。”", "para_ids": [670]}
{"uid": 671, "level": "normal", "h1": "《论语》", "h2": "《阳货》第十七", "h3": "17．14", "text": "子曰：“道听而涂说，德之弃也。”", "para_ids": [671]}
{"uid": 672, "level": "normal", "h1": "《论语》", "h2": "《阳货》第十七", "h3": "17．15", "text": "子曰：“鄙夫可与事君也与哉？其未得之也，患不得之。既得之，患失之。苟患失之，无所不至矣。”", "para_ids": [672]}
{"uid": 673, "level": "normal", "h1": "《论语》", "h2": "《阳货》第十七", "h3": "17．16", "text": "子曰：“古者民有三疾，今也或是之亡也。古之狂也肆，今之狂也荡；古之矜也廉，今之矜也忿戾；古之愚也直，今之愚也诈而已矣。”", "para_ids": [673]}
{"uid": 674, "level": "normal", "h1": "《论语》", "h2": "《阳货》第十七", "h3": "17．17", "text": "子曰：“巧言令色，鲜矣仁。”", "para_ids": [674]}
{"uid": 675, "level": "normal", "h1": "《论语》", "h2": "《阳货》第十七", "h3": "17．18", "text": "子曰：“恶紫之夺朱也，恶郑声之乱雅乐也，恶利口之覆邦家者。”", "para_ids": [675]}
{"uid": 676, "level": "normal", "h1": "《论语》", "h2": "《阳货》第十七", "h3": "17．19", "text": "子曰：“予欲无言。”子贡曰：“子如不言，则小子何述焉？”子曰：“天何言哉？四时行焉，百物生焉，天何言哉？”", "para_ids": [676]}
{"uid": 677, "level": "normal", "h1": "《论语》", "h2": "《阳货》第十七", "h3": "17．20", "text": "孺悲欲见孔子，孔子辞以疾。将命者出户，取瑟而歌，使之闻之。", "para_ids": [677]}
{"uid": 678, "level": "normal", "h1": "《论语》", "h2": "《阳货》第十七", "h3": "17．21", "text": "宰我问：“三年之丧，期已久矣。君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。”\n子曰：“食夫稻，衣夫锦，于女安乎？”\n曰：“安。”\n“女安，则为之！夫君子之居丧，食旨不甘，闻乐不乐，居处不安，故不为也。今女安，则为之！”\n宰我出。子曰：“予之不仁也！子生三年，然后免于父母之怀。夫三年之丧，天下之通丧也，予也有三年之爱于其父母乎！”", "para_ids": [678]}
{"uid": 679, "level": "normal", "h1": "《论语》", "h2": "《阳货》第十七", "h3": "17．22", "text": "子曰：“饱食终日，无所用心，难矣哉！不有博弈者乎？为之，犹贤乎已。”", "para_ids": [679]}
{"uid": 680, "level": "normal", "h1": "《论语》", "h2": "《阳货》第十七", "h3": "17．23", "text": "子路曰：“君子尚勇乎？”子曰：“君子义之为上，君子有勇而无义为乱，小人有勇而无义为盗。”", "para_ids": [680]}
{"uid": 681, "level": "normal", "h1": "《论语》", "h2": "《阳货》第十七", "h3": "17．24", "text": "子贡曰：“君子亦有恶乎？”子曰：“有恶：恶称人之恶者，恶居下流而讪上者，恶勇而无礼者，恶果敢而窒者。”\n曰：“赐也亦有恶乎？”“恶徼以为知者，恶不孙以为勇者，恶讦以为直者。”", "para_ids": [681]}
{"uid": 682, "level": "normal", "h1": "《论语》", "h2": "《阳货》第十七", "h3": "17．25", "text": "子曰：“唯女子与小人为难养也，近之则不孙，远之则怨。”", "para_ids": [682]}
{"uid": 683, "level": "normal", "h1": "《论语》", "h2": "《阳货》第十七", "h3": "17．26", "text": "子曰：“年四十而见恶焉，其终也已。”", "para_ids": [683]}
{"uid": 684, "level": "normal", "h1": "《论语》", "h2": "《微子》第十八", "h3": "18．1", "text": "微子去之，箕子为之奴，比干谏而死。孔子曰：“殷有三仁焉。”", "para_ids": [684]}
{"uid": 685, "level": "normal", "h1": "《论语》", "h2": "《微子》第十八", "h3": "18．2", "text": "柳下惠为士师，三黜。人曰：“子未可以去乎？”曰：“直道而事人，焉往而不三黜？枉道而事人，何必去父母之邦？”", "para_ids": [685]}
{"uid": 686, "level": "normal", "h1": "《论语》", "h2": "《微子》第十八", "h3": "18．3", "text": "齐景公待孔子曰：“若季氏，则吾不能；以季、孟之间待之。”曰：“吾老矣，不能用也。”孔子行。", "para_ids": [686]}
{"uid": 687, "level": "normal", "h1": "《论语》", "h2": "《微子》第十八", "h3": "18．4", "text": "齐人归女乐，季桓子受之，三日不朝，孔子行。", "para_ids": [687]}
{"uid": 688, "level": "normal", "h1": "《论语》", "h2": "《微子》第十八", "h3": "18．5", "text": "楚狂接舆歌而过孔子曰：“凤兮凤兮！何德之衰？往者不可谏，来者犹可追。已而，已而！今之从政者殆而！”\n孔子下，欲与之言。趋而辟之，不得与之言。", "para_ids": [688]}
{"uid": 689, "level": "normal", "h1": "《论语》", "h2": "《微子》第十八", "h3": "18．6", "text": "长沮、桀溺耦而耕，孔子过之，使子路问津焉。\n长沮曰：“夫执舆者为谁？”\n子路曰：“为孔丘。”\n曰：“是鲁孔丘与？”\n曰：“是也。”\n曰：“是知津矣。”\n问于桀溺。\n桀溺曰：“子为谁？”\n曰：“为仲由。”\n曰：“是鲁孔丘之徒与？”\n对曰：“然。”\n曰：“滔滔者天下皆是也，而谁以易之？且而与其从辟人之士也，岂若从辟世之士哉？”耰而不辍。\n子路行以告。\n夫子怃然曰：“鸟兽不可与同群，吾非斯人之徒与而谁与？天下有道，丘不与易也。”", "para_ids": [689]}
{"uid": 690, "level": "normal", "h1": "《论语》", "h2": "《微子》第十八", "h3": "18．7", "text": "子路从而后，遇丈人，以杖荷蓧。\n子路问曰：“子见夫子乎？”\n丈人曰：“四体不勤，五谷不分。孰为夫子？”植其杖而芸。\n子路拱而立。\n止子路宿，杀鸡为黍而食之，见其二子焉。\n明日，子路行以告。\n子曰：“隐者也。”使子路反见之。至，则行矣。\n子路曰：“不仕无义。长幼之节，不可废也；君臣之义，如之何其废之？欲絜其身，而乱大伦。君子之仕也，行其义也。道之不行，已知之矣。”", "para_ids": [690]}
{"uid": 691, "level": "normal", "h1": "《论语》", "h2": "《微子》第十八", "h3": "18．8", "text": "逸民：伯夷、叔齐、虞仲、夷逸、朱张、柳下惠、少连。子曰：“不降其志，不辱其身，伯夷、叔齐与！”谓“柳下惠、少连，降志辱身矣，言中伦，行中虑，其斯而已矣。”谓“虞仲、夷逸，隐居放言，身中清，废中权。我则异于是，无可无不可。”", "para_ids": [691]}
{"uid": 692, "level": "normal", "h1": "《论语》", "h2": "《微子》第十八", "h3": "18．9", "text": "大师挚适齐，亚饭干适楚，三饭缭适蔡，四饭缺适秦，鼓方叔入于河，播鼗武入于汉，少师阳、击磬襄入于海。", "para_ids": [692]}
{"uid": 693, "level": "normal", "h1": "《论语》", "h2": "《微子》第十八", "h3": "18．10", "text": "周公谓鲁公曰：“君子不弛其亲，不使大臣怨乎不以。故旧无大故，则不弃也。无求备于一人！”", "para_ids": [693]}
{"uid": 694, "level": "normal", "h1": "《论语》", "h2": "《微子》第十八", "h3": "18．11", "text": "周有八士：伯达、伯适、仲突、仲忽、叔夜、叔夏、季随、季䯄。", "para_ids": [694]}
{"uid": 695, "level": "normal", "h1": "《论语》", "h2": "《子张》第十九", "h3": "19．1", "text": "子张曰：“士见危致命，见得思义，祭思敬，丧思哀，其可已矣。”", "para_ids": [695]}
{"uid": 696, "level": "normal", "h1": "《论语》", "h2": "《子张》第十九", "h3": "19．2", "text": "子张曰：“执德不弘，信道不笃，焉能为有？焉能为亡？”", "para_ids": [696]}
{"uid": 697, "level": "normal", "h1": "《论语》", "h2": "《子张》第十九", "h3": "19．3", "text": "子夏之门人问交于子张。子张曰：“子夏云何？”\n对曰：“子夏曰：‘可者与之，其不可者拒之。’”\n子张曰：“异乎吾所闻：君子尊贤而容众，嘉善而矜不能。我之大贤与，于人何所不容？我之不贤与，人将拒我，如之何其拒人也？”", "para_ids": [697]}
{"uid": 698, "level": "normal", "h1": "《论语》", "h2": "《子张》第十九", "h3": "19．4", "text": "子夏曰：“虽小道，必有可观者焉；致远恐泥，是以君子不为也。”", "para_ids": [698]}
{"uid": 699, "level": "normal", "h1": "《论语》", "h2": "《子张》第十九", "h3": "19．5", "text": "子夏曰：“日知其所亡，月无忘其所能，可谓好学也已矣。”", "para_ids": [699]}
{"uid": 700, "level": "normal", "h1": "《论语》", "h2": "《子张》第十九", "h3": "19．6", "text": "子夏曰：“博学而笃志，切问而近思，仁在其中矣。”", "para_ids": [700]}
{"uid": 701, "level": "normal", "h1": "《论语》", "h2": "《子张》第十九", "h3": "19．7", "text": "子夏曰：“百工居肆以成其事，君子学以致其道。”", "para_ids": [701]}
{"uid": 702, "level": "normal", "h1": "《论语》", "h2": "《子张》第十九", "h3": "19．8", "text": "子夏曰：“小人之过也必文。”", "para_ids": [702]}
{"uid": 703, "level": "normal", "h1": "《论语》", "h2": "《子张》第十九", "h3": "19．9", "text": "子夏曰：“君子有三变：望之俨然，即之也温，听其言也厉。”", "para_ids": [703]}
{"uid": 704, "level": "normal", "h1": "《论语》", "h2": "《子张》第十九", "h3": "19．10", "text": "子夏曰：“君子信而后劳其民；未信，则以为厉己也。信而后谏；未信，则以为谤己也。”", "para_ids": [704]}
{"uid": 705, "level": "normal", "h1": "《论语》", "h2": "《子张》第十九", "h3": "19．11", "text": "子夏曰：“大德不踰闲，小德出入可也。”", "para_ids": [705]}
{"uid": 706, "level": "normal", "h1": "《论语》", "h2": "《子张》第十九", "h3": "19．12", "text": "子游曰：“子夏之门人小子，当洒埽、应对、进退，则可矣，抑末也。本之则无，如之何？”\n子夏闻之，曰：“噫！言游过矣！君子之道，孰先传焉？孰后倦焉？譬诸草木，区以别矣。君子之道，焉可诬也？有始有卒者，其唯圣人乎！”", "para_ids": [706]}
{"uid": 707, "level": "normal", "h1": "《论语》", "h2": "《子张》第十九", "h3": "19．13", "text": "子夏曰：“仕而优则学，学而优则仕。”", "para_ids": [707]}
{"uid": 708, "level": "normal", "h1": "《论语》", "h2": "《子张》第十九", "h3": "19．14", "text": "子游曰：“丧致乎哀而止。”", "para_ids": [708]}
{"uid": 709, "level": "normal", "h1": "《论语》", "h2": "《子张》第十九", "h3": "19．15", "text": "子游曰：“吾友张也为难能也，然而未仁。”", "para_ids": [709]}
{"uid": 710, "level": "normal", "h1": "《论语》", "h2": "《子张》第十九", "h3": "19．16", "text": "曾子曰：“堂堂乎张也，难与并为仁矣。”", "para_ids": [710]}
{"uid": 711, "level": "normal", "h1": "《论语》", "h2": "《子张》第十九", "h3": "19．17", "text": "曾子曰：“吾闻诸夫子：人未有自致者也，必也亲丧乎！”", "para_ids": [711]}
{"uid": 712, "level": "normal", "h1": "《论语》", "h2": "《子张》第十九", "h3": "19．18", "text": "曾子曰：“吾闻诸夫子：孟庄子之孝也，其他可能也；其不改父之臣与父之政，是难能也。”", "para_ids": [712]}
{"uid": 713, "level": "normal", "h1": "《论语》", "h2": "《子张》第十九", "h3": "19．19", "text": "孟氏使阳肤为士师，问于曾子。曾子曰：“上失其道，民散久矣。如得其情，则哀矜而勿喜！”", "para_ids": [713]}
{"uid": 714, "level": "normal", "h1": "《论语》", "h2": "《子张》第十九", "h3": "19．20", "text": "子贡曰：“纣之不善，不如是之甚也。是以君子恶居下流，天下之恶皆归焉。”", "para_ids": [714]}
{"uid": 715, "level": "normal", "h1": "《论语》", "h2": "《子张》第十九", "h3": "19．21", "text": "子贡曰：“君子之过也，如日月之食焉：过也，人皆见之；更也，人皆仰之。”", "para_ids": [715]}
{"uid": 716, "level": "normal", "h1": "《论语》", "h2": "《子张》第十九", "h3": "19．22", "text": "卫公孙朝问于子贡曰：“仲尼焉学？”子贡曰：“文武之道，未坠于地，在人。贤者识其大者，不贤者识其小者。莫不有文武之道焉。夫子焉不学？而亦何常师之有？”", "para_ids": [716]}
{"uid": 717, "level": "normal", "h1": "《论语》", "h2": "《子张》第十九", "h3": "19．23", "text": "叔孙武叔语大夫于朝曰：“子贡贤于仲尼。”\n子服景伯以告子贡。\n子贡曰：“譬之宫墙，赐之墙也及肩，闚见室家之好。夫子之墙数仞，不得其门而入，不见宗庙之美，百官之富。得其门者或寡矣。夫子之云，不亦宜乎！”", "para_ids": [717]}
{"uid": 718, "level": "normal", "h1": "《论语》", "h2": "《子张》第十九", "h3": "19．24", "text": "叔孙武叔毁仲尼。子贡曰：“无以为也！仲尼不可毁也。他人之贤者，丘陵也，犹可踰也；仲尼、日月也，无得而踰焉。人虽欲自绝，其何伤于日月乎？多见其不知量也。”", "para_ids": [718]}
{"uid": 719, "level": "normal", "h1": "《论语》", "h2": "《子张》第十九", "h3": "19．25", "text": "陈子禽谓子贡曰：“子为恭也，仲尼岂贤于子乎？”\n子贡曰：“君子一言以为知，一言以为不知，言不可不慎也。夫子之不可及也，犹天之不可阶而升也。夫子之得邦家者，所谓立之斯立，道之斯行，绥之斯来，动之斯和。其生也荣，其死也哀，如之何其可及也？”", "para_ids": [719]}
{"uid": 720, "level": "normal", "h1": "《论语》", "h2": "《尧曰》第二十", "h3": "20．1", "text": "尧曰：“咨！尔舜！天之厤数在尔躬，允执其中。四海困穷，天禄永终。”\n舜亦以命禹。\n曰：“予小子履敢用玄牡，敢昭告于皇皇后帝：有罪不敢赦。帝臣不蔽，简在帝心。朕躬有罪，无以万方；万方有罪，罪在朕躬。”\n周有大赉，善人是富。“虽有周亲，不如仁人。百姓有过，在予一人。”\n谨权量，审法度，修废官，四方之政行焉。兴灭国，继绝世，举逸民，天下之民归心焉。\n所重：民、食、丧、祭。\n宽则得众，信则民任焉，敏则有功，公则说。", "para_ids": [720]}
{"uid": 721, "level": "normal", "h1": "《论语》", "h2": "《尧曰》第二十", "h3": "20．2", "text": "子张问于孔子曰：“何如斯可以从政矣？”\n子曰：“尊五美，屏四恶，斯可以从政矣。”\n子张曰：“何谓五美？”\n子曰：“君子惠而不费，劳而不怨，欲而不贪，泰而不骄，威而不猛。”\n子张曰：“何谓惠而不费？”\n子曰：“因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡，无小大，无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？”\n子张曰：“何谓四恶？”\n子曰：“不教而杀谓之虐，不戒视成谓之暴，慢令致期谓之贼，犹之与人也，出纳之吝谓之有司。”", "para_ids": [721]}
{"uid": 722, "level": "normal", "h1": "《论语》", "h2": "《尧曰》第二十", "h3": "20．3", "text": "孔子曰：“不知命，无以为君子也；不知礼，无以立也；不知言，无以知人也。”", "para_ids": [722]}
{"uid": 723, "level": "normal", "h1": "《史记》", "h2": "《孔子世家》", "h3": "47．1", "text": "孔子生鲁昌平乡陬邑。其先宋人也，曰孔防叔。防叔生伯夏，伯夏生叔梁纥。纥与颜氏女野合而生孔子，祷于尼丘得孔子。鲁襄公二十二年而孔子生。生而首上圩顶，故因名曰丘云。字仲尼，姓孔氏。", "para_ids": [723]}
{"uid": 724, "level": "normal", "h1": "《史记》", "h2": "《孔子世家》", "h3": "47．2", "text": "丘生而叔梁纥死，葬于防山。防山在鲁东，由是孔子疑其父墓处，母讳之也。孔子为儿嬉戏，常陈俎豆，设礼容。孔子母死，乃殡五父之衢，盖其慎也。郰人挽父之母诲孔子父墓，然后往合葬于防焉。", "para_ids": [724]}
{"uid": 725, "level": "normal", "h1": "《史记》", "h2": "《孔子世家》", "h3": "47．3", "text": "孔子要绖，季氏飨士，孔子与往。阳虎绌曰：“季氏飨士，非敢飨子也。”孔子由是退。", "para_ids": [725]}
{"uid": 726, "level": "normal", "h1": "《史记》", "h2": "《孔子世家》", "h3": "47．4", "text": "孔子年十七，鲁大夫孟厘子病且死，诫其嗣懿子曰：“孔丘，圣人之后，灭于宋。其祖弗父何始有宋而嗣让厉公。及正考父佐戴、武、宣公，三命兹益恭，故鼎铭云：‘一命而偻，再命而伛，三命而俯，循墙而走，亦莫敢余侮。饘于是，粥于是，以餬余口。’其恭如是。吾闻圣人之后，虽不当世，必有达者。今孔丘年少好礼，其达者欤？吾即没，若必师之。”及厘子卒，懿子与鲁人南宫敬叔往学礼焉。是岁，季武子卒，平子代立。", "para_ids": [726]}
{"uid": 727, "level": "normal", "h1": "《史记》", "h2": "《孔子世家》", "h3": "47．5", "text": "孔子贫且贱。及长，尝为季氏史，料量平，尝为司职吏而畜蕃息。由是为司空。已而去鲁，斥乎齐，逐乎宋、卫，困于陈蔡之间，于是反鲁。孔子长九尺有六寸，人皆谓之“长人”而异之。鲁复善待，由是反鲁。", "para_ids": [727]}
{"uid": 728, "level": "normal", "h1": "《史记》", "h2": "《孔子世家》", "h3": "47．6", "text": "鲁南宫敬叔言鲁君曰：“请与孔子适周。”鲁君与之一乘车，两马，一竖子俱，适周问礼，盖见老子云。辞去，而老子送之曰：“吾闻富贵者送人以财，仁人者送人以言。吾不能富贵，窃仁人之号，送子以言，曰：‘聪明深察而近于死者，好议人者也。博辩广大危其身者，发人之恶者也。为人子者毋以有己，为人臣者毋以有己。’”孔子自周反于鲁，弟子稍益进焉。", "para_ids": [728]}
{"uid": 729, "level": "normal", "h1": "《史记》", "h2": "《孔子世家》", "h3": "47．7", "text": "是时也，晋平公淫，六卿擅权，东伐诸侯；楚灵王兵彊，陵轹中国；齐大而近于鲁。鲁小弱，附于楚则晋怒；附于晋则楚来伐；不备于齐，齐师侵鲁。", "para_ids": [729]}
{"uid": 730, "level": "normal", "h1": "《史记》", "h2": "《孔子世家》", "h3": "47．8", "text": "鲁昭公之二十年，而孔子盖年三十矣。齐景公与晏婴来适鲁，景公问孔子曰：“昔秦穆公国小处辟，其霸何也？”对曰：“秦，国虽小，其志大；处虽辟，行中正。身举五羖，爵之大夫，起累绁之中，与语三日，授之以政。以此取之，虽王可也，其霸小矣。”景公说。", "para_ids": [730]}
{"uid": 731, "level": "normal", "h1": "《史记》", "h2": "《孔子世家》", "h3": "47．9", "text": "孔子年三十五，而季平子与郈昭伯以斗鸡故得罪鲁昭公，昭公率师击平子，平子与孟氏、叔孙氏三家共攻昭公，昭公师败，奔于齐，齐处昭公干侯。其后顷之，鲁乱。孔子适齐，为高昭子家臣，欲以通乎景公。与齐太师语乐，闻《韶》音，学之，三月不知肉味，齐人称之。", "para_ids": [731]}
{"uid": 732, "level": "normal", "h1": "《史记》", "h2": "《孔子世家》", "h3": "47．10", "text": "景公问政孔子，孔子曰：“君君，臣臣，父父，子子。”景公曰：“善哉！信如君不君，臣不臣，父不父，子不子，虽有粟，吾岂得而食诸！”他日又复问政于孔子，孔子曰：“政在节财。”景公说，将欲以尼溪田封孔子。晏婴进曰：“夫儒者滑稽而不可轨法；倨傲自顺，不可以为下；崇丧遂哀，破产厚葬，不可以为俗；游说乞贷，不可以为国。自大贤之息周室既衰，礼乐缺有间。今孔子盛容饰，繁登降之礼，趋详之节，累世不能殚其学，当年不能究其礼。君欲用之以移齐俗，非所以先细民也。”后景公敬见孔子，不问其礼。异日，景公止孔子曰：“奉子以季氏，吾不能。”以季孟之间待之。齐大夫欲害孔子，孔子闻之。景公曰：“吾老矣，弗能用也。”孔子遂行，反乎鲁。", "para_ids": [732]}
{"uid": 733, "level": "normal", "h1": "《史记》", "h2": "《孔子世家》", "h3": "47．11", "text": "孔子年四十二，鲁昭公卒于干侯，定公立。定公立五年，夏，季平子卒，桓子嗣立。季桓子穿井得土缶，中若羊，问仲尼云“得狗”。仲尼曰：“以丘所闻，羊也。丘闻之，木石之怪夔、罔阆，水之怪龙、罔象，土之怪坟羊。”", "para_ids": [733]}
{"uid": 734, "level": "normal", "h1": "《史记》", "h2": "《孔子世家》", "h3": "47．12", "text": "吴伐越，堕会稽，得骨节专车。吴使使问仲尼：“骨何者最大？”仲尼曰：“禹致群神于会稽山，防风氏后至，禹杀而戮之，其节专车，此为大矣。”吴客曰：“谁为神？”仲尼曰：“山川之神足以纲纪天下，其守为神，社稷为公侯，皆属于王者。”客曰：“防风何守？”仲尼曰：“汪罔氏之君守封、禺之山，为厘姓。在虞、夏、商为江罔，于周为长翟，今谓之大人。”客曰：“人长几何？”仲尼曰：“僬侥氏三尺，短之至也。长者不过十之，数之极也。”于是吴客曰：“善哉圣人！”", "para_ids": [734]}
{"uid": 735, "level": "normal", "h1": "《史记》", "h2": "《孔子世家》", "h3": "47．13", "text": "桓子嬖臣曰仲梁怀，与阳虎有隙。阳虎欲逐怀，公山不狃止之。其秋，怀益骄，阳虎执怀。桓子怒，阳虎因囚桓子，与盟而醳之。阳虎由此益轻季氏。季氏亦僭于公室，陪臣执国政，是以鲁自大夫以下皆僭离于正道。故孔子不仕，退而修诗书礼乐，弟子弥众，至自远方，莫不受业焉。", "para_ids": [735]}
{"uid": 736, "level": "normal", "h1": "《史记》", "h2": "《孔子世家》", "h3": "47．14", "text": "定公八年，公山不狃不得意于季氏，因阳虎为乱，欲废三桓之适，更立其庶孽阳虎素所善者，遂执季桓子。桓子诈之，得脱。定公九年，阳虎不胜，奔于齐。是时孔子年五十。", "para_ids": [736]}
{"uid": 737, "level": "normal", "h1": "《史记》", "h2": "《孔子世家》", "h3": "47．15", "text": "公山不狃以费畔季氏，使人召孔子。孔子循道弥久，温温无所试，莫能己用，曰：“盖周文武起丰镐而王，今费虽小，傥庶几乎！”欲往。子路不说，止孔子。孔子曰：“夫召我者岂徒哉？如用我，其为东周乎！”然亦卒不行。", "para_ids": [737]}
{"uid": 738, "level": "normal", "h1": "《史记》", "h2": "《孔子世家》", "h3": "47．16", "text": "其后定公以孔子为中都宰，一年，四方皆则之。由中都宰为司空，由司空为大司寇。", "para_ids": [738]}
{"uid": 739, "level": "normal", "h1": "《史记》", "h2": "《孔子世家》", "h3": "47．17", "text": "定公十年春，及齐平。夏，齐大夫黎鉏言于景公曰：“鲁用孔丘，其势危齐。”乃使使告鲁为好会，会于夹谷。鲁定公且以乘车好往。孔子摄相事，曰：“臣闻有文事者必有武备，有武事者必有文备。古者诸侯出疆，必具官以从。请具左右司马。”定公曰：“诺。”具左右司马。会齐侯夹谷，为坛位，土阶三等，以会遇之礼相见，揖让而登。献酬之礼毕，齐有司趋而进曰：“请奏四方之乐。”景公曰：“诺。”于是旍旄羽袚矛戟剑拨鼓噪而至。孔子趋而进，历阶而登，不尽一等，举袂而言曰：“吾两君为好会，夷狄之乐何为于此！请命有司！”有司却之，不去，则左右视晏子与景公。景公心怍，麾而去之。有顷，齐有司趋而进曰：“请奏宫中之乐。”景公曰：“诺。”优倡侏儒为戏而前。孔子趋而进，历阶而登，不尽一等，曰：“匹夫而营惑诸侯者罪当诛！请命有司！”有司如法焉，手足异处。景公惧而动，知义不若，归而大恐，告其群臣曰：“鲁以君子之道辅其君，而子独以夷狄之道教寡人，使得罪于鲁君，为之柰何？”有司进对曰：“君子有过则谢以质，小人有过则谢以文。君若悼之，则谢以质。”于是齐侯乃归所侵鲁之郓、汶阳、龟阴之田以谢过。", "para_ids": [739]}
{"uid": 740, "level": "normal", "h1": "《史记》", "h2": "《孔子世家》", "h3": "47．18", "text": "定公十三年夏，孔子言于定公曰：“臣无藏甲，大夫毋百雉之城。”使仲由为季氏宰，将堕三都。于是叔孙氏先堕郈。季氏将堕费，公山不狃、叔孙辄率费人袭鲁。公与三子入于季氏之宫，登武子之台。费人攻之，弗克，入及公侧。孔子命申句须、乐颀下伐之，费人北。国人追之，败诸姑蔑。二子奔齐，遂堕费。将堕成，公敛处父谓孟孙曰：“堕成，齐人必至于北门。且成，孟氏之保鄣，无成是无孟氏也。我将弗堕。”十二月，公围成，弗克。", "para_ids": [740]}
{"uid": 741, "level": "normal", "h1": "《史记》", "h2": "《孔子世家》", "h3": "47．19", "text": "定公十四年，孔子年五十六，由大司寇行摄相事，有喜色。门人曰：“闻君子祸至不惧，福至不喜。”孔子曰：“有是言也。不曰‘乐其以贵下人’乎？”于是诛鲁大夫乱政者少正卯。与闻国政三月，粥羔豚者弗饰贾；男女行者别于涂；涂不拾遗；四方之客至乎邑者不求有司，皆予之以归。", "para_ids": [741]}
{"uid": 742, "level": "normal", "h1": "《史记》", "h2": "《孔子世家》", "h3": "47．20", "text": "齐人闻而惧，曰：“孔子为政必霸，霸则吾地近焉，我之为先并矣。盍致地焉？”黎鉏曰：“请先尝沮之；沮之而不可则致地，庸迟乎！”于是选齐国中女子好者八十人，皆衣文衣而舞《康乐》，文马三十驷，遗鲁君。陈女乐文马于鲁城南高门外。季桓子微服往观再三，将受，乃语鲁君为周道游，往观终日，怠于政事。子路曰：“夫子可以行矣。”孔子曰：“鲁今且郊，如致膰乎大夫，则吾犹可以止。”桓子卒受齐女乐，三日不听政；郊，又不致膰俎于大夫。孔子遂行，宿乎屯。而师己送，曰：“夫子则非罪。”孔子曰：“吾歌可夫？”歌曰：“彼妇之口，可以出走；彼妇之谒，可以死败。盖优哉游哉，维以卒岁！”师己反，桓子曰：“孔子亦何言？”师己以实告。桓子喟然叹曰：“夫子罪我以群婢故也夫！”", "para_ids": [742]}
{"uid": 743, "level": "normal", "h1": "《史记》", "h2": "《孔子世家》", "h3": "47．21", "text": "孔子遂适卫，主于子路妻兄颜浊邹家。卫灵公问孔子：“居鲁得禄几何？”对曰：“奉粟六万。”卫人亦致粟六万。居顷之，或谮孔子于卫灵公。灵公使公孙余假一出一入。孔子恐获罪焉，居十月，去卫。", "para_ids": [743]}
{"uid": 744, "level": "normal", "h1": "《史记》", "h2": "《孔子世家》", "h3": "47．22", "text": "将适陈，过匡，颜刻为仆，以其策指之曰：“昔吾入此，由彼缺也。”匡人闻之，以为鲁之阳虎。阳虎尝暴匡人，匡人于是遂止孔子。孔子状类阳虎，拘焉五日。颜渊后，子曰：“吾以汝为死矣。”颜渊曰：“子在，回何敢死！”匡人拘孔子益急，弟子惧。孔子曰：“文王既没，文不在兹乎？天之将丧斯文也，后死者不得与于斯文也。天之未丧斯文也，匡人其如予何！”孔子使从者为甯武子臣于卫，然后得去。", "para_ids": [744]}
{"uid": 745, "level": "normal", "h1": "《史记》", "h2": "《孔子世家》", "h3": "47．23", "text": "去即过蒲。月余，反乎卫，主蘧伯玉家。灵公夫人有南子者，使人谓孔子曰：“四方之君子不辱欲与寡君为兄弟者，必见寡小君。寡小君愿见。”孔子辞谢，不得已而见之。夫人在絺帷中。孔子入门，北面稽首。夫人自帷中再拜，环珮玉声璆然。孔子曰：“吾乡为弗见，见之礼答焉。”子路不说。孔子矢之曰：“予所不者，天厌之！天厌之！”居卫月余，灵公与夫人同车，宦者雍渠参乘，出，使孔子为次乘，招摇市过之。孔子曰：“吾未见好德如好色者也。”于是丑之，去卫，过曹。是岁，鲁定公卒。", "para_ids": [745]}
{"uid": 746, "level": "normal", "h1": "《史记》", "h2": "《孔子世家》", "h3": "47．24", "text": "孔子去曹适宋，与弟子习礼大树下。宋司马桓魋欲杀孔子，拔其树。孔子去。弟子曰：“可以速矣。”孔子曰：“天生德于予，桓魋其如予何！”", "para_ids": [746]}
{"uid": 747, "level": "normal", "h1": "《史记》", "h2": "《孔子世家》", "h3": "47．25", "text": "孔子适郑，与弟子相失，孔子独立郭东门。郑人或谓子贡曰：“东门有人，其颡似尧，其项类皋陶，其肩类子产，然自要以下不及禹三寸，累累若丧家之狗。”子贡以实告孔子。孔子欣然笑曰：“形状，末也。而谓似丧家之狗，然哉！然哉！”", "para_ids": [747]}
{"uid": 748, "level": "normal", "h1": "《史记》", "h2": "《孔子世家》", "h3": "47．26", "text": "孔子遂至陈，主于司城贞子家。岁余，吴王夫差伐陈，取三邑而去。赵鞅伐朝歌。楚围蔡，蔡迁于吴。吴败赵王句践会稽。", "para_ids": [748]}
{"uid": 749, "level": "normal", "h1": "《史记》", "h2": "《孔子世家》", "h3": "47．27", "text": "有隼集于陈廷而死，楛矢贯之，石砮，矢长尺有咫。陈湣公使使问仲尼。仲尼曰：“隼来远矣，此肃慎之矢也。昔武王克商，通道九夷百蛮，使各以其方贿来贡，使无忘职业。于是肃慎贡楛矢石砮，长尺有咫。先王欲昭其令德，以肃慎矢分大姬，配虞胡公而封诸陈。分同姓以珍玉，展亲；分异姓以远方职，使无忘服。故分陈以肃慎矢。”试求之故府，果得之。", "para_ids": [749]}
{"uid": 750, "level": "normal", "h1": "《史记》", "h2": "《孔子世家》", "h3": "47．28", "text": "孔子居陈三岁，会晋楚争彊，更伐陈，及吴侵陈，陈常被寇。孔子曰：“归与归与！吾党之小子狂简，进取不忘其初。”于是孔子去陈。", "para_ids": [750]}
{"uid": 751, "level": "normal", "h1": "《史记》", "h2": "《孔子世家》", "h3": "47．29", "text": "过蒲，会公叔氏以蒲畔，蒲人止孔子。弟子有公良孺者，以私车五乘从孔子。其为人长贤，有勇力，谓曰：“吾昔从夫子遇难于匡，今又遇难于此，命也已。吾与夫子再罹难，宁斗而死。”斗甚疾。蒲人惧，谓孔子曰：“苟毋适卫，吾出子。”与之盟，出孔子东门。孔子遂适卫。子贡曰：“盟可负邪？”孔子曰：“要盟也，神不听。”", "para_ids": [751]}
{"uid": 752, "level": "normal", "h1": "《史记》", "h2": "《孔子世家》", "h3": "47．30", "text": "卫灵公闻孔子来，喜，郊迎。问曰：“蒲可伐乎？”对曰：“可。”灵公曰：“吾大夫以为不可。今蒲，卫之所以待晋楚也，以卫伐之，无乃不可乎？”孔子曰：“其男子有死之志，妇人有保西河之志。吾所伐者不过四五人。”灵公曰：“善。”然不伐蒲。", "para_ids": [752]}
{"uid": 753, "level": "normal", "h1": "《史记》", "h2": "《孔子世家》", "h3": "47．31", "text": "灵公老，怠于政，不用孔子。孔子喟然叹曰：“苟有用我者，朞月而已，三年有成。”孔子行。", "para_ids": [753]}
{"uid": 754, "level": "normal", "h1": "《史记》", "h2": "《孔子世家》", "h3": "47．32", "text": "佛肸为中牟宰。赵简子攻范、中行，伐中矣。佛肸畔，使人召孔子。孔子欲往。子路曰：“由闻诸夫子，‘其身亲为不善者，君子不入也’。今佛肸亲以中矣畔，子欲往，如之何？”孔子曰：“有是言也。不曰坚乎，磨而不磷；不曰白乎，涅而不淄。我岂匏瓜也哉，焉能系而不食？”", "para_ids": [754]}
{"uid": 755, "level": "normal", "h1": "《史记》", "h2": "《孔子世家》", "h3": "47．33", "text": "孔子击磬。有荷蒉而过门者，曰：“有心哉，击磬乎！硁硁乎，莫己知也夫而已矣！”", "para_ids": [755]}
{"uid": 756, "level": "normal", "h1": "《史记》", "h2": "《孔子世家》", "h3": "47．34", "text": "孔子学鼓琴师襄子，十日不进。师襄子曰：“可以益矣。”孔子曰：“丘已习其曲矣，未得其数也。”有间，曰：“已习其数，可以益矣。”孔子曰：“丘未得其志也。”有间，曰：“已习其志，可以益矣。”孔子曰：“丘未得其为人也。”有间，（曰）有所穆然深思焉，有所怡然高望而远志焉。曰：“丘得其为人，黯然而黑，几然而长，眼如望羊，如王四国，非文其谁能为此也！”师襄子辟席再拜，曰：“师盖云《文王操》也。”", "para_ids": [756]}
{"uid": 757, "level": "normal", "h1": "《史记》", "h2": "《孔子世家》", "h3": "47．35", "text": "孔子既不得用于卫，将西见赵简子。至于河而闻窦鸣犊、舜华之死也，临河而叹曰：“美哉水，洋洋乎！丘之不济此，命也夫！”子贡趋而进曰：“敢问何谓也？”孔子曰：“窦鸣犊、舜华，晋国之贤大夫也。赵简子未得志之时，须此两人而后从政；及其已得志，杀之乃从政。丘闻之也，刳胎杀夭则麒麟不至郊，竭泽涸渔则蛟龙不合阴阳，覆巢毁卵则凤皇不翔。何则？君子讳伤其类也。夫鸟兽之于不义也尚知辟之，而况乎丘哉！”乃还息乎陬乡，作为《陬操》以哀之。而反乎卫，入主蘧伯玉家。", "para_ids": [757]}
{"uid": 758, "level": "normal", "h1": "《史记》", "h2": "《孔子世家》", "h3": "47．36", "text": "他日，灵公问兵陈。孔子曰：“俎豆之事则尝闻之，军旅之事未之学也。”明日，与孔子语，见蜚鴈，仰视之，色不在孔子。孔子遂行，复如陈。", "para_ids": [758]}
{"uid": 759, "level": "normal", "h1": "《史记》", "h2": "《孔子世家》", "h3": "47．37", "text": "夏，卫灵公卒，立孙辄，是为卫出公。六月，赵鞅内太子蒯聩于戚。阳虎使太子絻，八人衰绖，伪自卫迎者，哭而入，遂居焉。冬，蔡迁于州来。是岁鲁哀公三年，而孔子年六十矣。齐助卫围戚，以卫太子蒯聩在故也。", "para_ids": [759]}
{"uid": 760, "level": "normal", "h1": "《史记》", "h2": "《孔子世家》", "h3": "47．38", "text": "夏，鲁桓厘庙燔，南宫敬叔救火。孔子在陈，闻之，曰：“灾必于桓厘庙乎？”已而果然。", "para_ids": [760]}
{"uid": 761, "level": "normal", "h1": "《史记》", "h2": "《孔子世家》", "h3": "47．39", "text": "秋，季桓子病，辇而见鲁城，喟然叹曰：“昔此国几兴矣，以吾获罪于孔子，故不兴也。”顾谓其嗣康子曰：“我即死，若必相鲁；相鲁，必召仲尼。”后数日，桓子卒，康子代立。已葬，欲召仲尼。公之鱼曰：“昔吾先君用之不终，终为诸侯笑。今又用之，不能终，是再为诸侯笑。”康子曰：“则谁召而可？”曰：“必召冉求。”于是使使召冉求。冉求将行，孔子曰：“鲁人召求，非小用之，将大用之也。”是日，孔子曰：“归乎归乎！吾党之小子狂简，斐然成章，吾不知所以裁之。”子赣知孔子思归，送冉求，因诫曰“即用，以孔子为招”云。", "para_ids": [761]}
{"uid": 762, "level": "normal", "h1": "《史记》", "h2": "《孔子世家》", "h3": "47．40", "text": "冉求既去，明年，孔子自陈迁于蔡。蔡昭公将如吴，吴召之也。前昭公欺其臣迁州来，后将往，大夫惧复迁，公孙翩射杀昭公。楚侵蔡。秋，齐景公卒。", "para_ids": [762]}
{"uid": 763, "level": "normal", "h1": "《史记》", "h2": "《孔子世家》", "h3": "47．41", "text": "明年，孔子自蔡如叶。叶公问政，孔子曰：“政在来远附迩。”他日，叶公问孔子于子路，子路不对。孔子闻之，曰：“由，尔何不对曰‘其为人也，学道不倦，诲人不厌，发愤忘食，乐以忘忧，不知老之将至’云尔。”", "para_ids": [763]}
{"uid": 764, "level": "normal", "h1": "《史记》", "h2": "《孔子世家》", "h3": "47．42", "text": "去叶，反于蔡。长沮、桀溺耦而耕，孔子以为隐者，使子路问津焉。长沮曰：“彼执舆者为谁？”子路曰：“为孔丘。”曰：“是鲁孔丘与？”曰：“然。”曰：“是知津矣。”桀溺谓子路曰：“子为谁？”曰：“为仲由。”曰：“子，孔丘之徒与？”曰：“然。”桀溺曰：“悠悠者天下皆是也，而谁以易之？且与其从辟人之士，岂若从辟世之士哉！”耰而不辍。子路以告孔子，孔子怃然曰：“鸟兽不可与同群。天下有道，丘不与易也。”", "para_ids": [764]}
{"uid": 765, "level": "normal", "h1": "《史记》", "h2": "《孔子世家》", "h3": "47．43", "text": "他日，子路行，遇荷蓧丈人，曰：“子见夫子乎？”丈人曰：“四体不勤，五谷不分，孰为夫子！”植其杖而芸。子路以告，孔子曰：“隐者也。”复往，则亡。", "para_ids": [765]}
{"uid": 766, "level": "normal", "h1": "《史记》", "h2": "《孔子世家》", "h3": "47．44", "text": "孔子迁于蔡三岁，吴伐陈。楚救陈，军于城父。闻孔子在陈蔡之间，楚使人聘孔子。孔子将往拜礼，陈蔡大夫谋曰：“孔子贤者，所刺讥皆中诸侯之疾。今者久留陈蔡之间，诸大夫所设行皆非仲尼之意。今楚，大国也，来聘孔子。孔子用于楚，则陈蔡用事大夫危矣。”于是乃相与发徒役围孔子于野。不得行，绝粮。从者病，莫能兴。孔子讲诵弦歌不衰。子路愠见曰：“君子亦有穷乎？”孔子曰：“君子固穷，小人穷斯滥矣。”", "para_ids": [766]}
{"uid": 767, "level": "normal", "h1": "《史记》", "h2": "《孔子世家》", "h3": "47．45", "text": "子贡色作。孔子曰：“赐，尔以予为多学而识之者与？”曰：“然。非与？”孔子曰：“非也。予一以贯之。”", "para_ids": [767]}
{"uid": 768, "level": "normal", "h1": "《史记》", "h2": "《孔子世家》", "h3": "47．46", "text": "孔子知弟子有愠心，乃召子路而问曰：“《诗》云‘匪兕匪虎，率彼旷野’。吾道非邪？吾何为于此？”子路曰：“意者吾未仁邪？人之不我信也。意者吾未知邪？人之不我行也。”孔子曰：“有是乎！由，譬使仁者而必信，安有伯夷、叔齐？使知者而必行，安有王子比干？”", "para_ids": [768]}
{"uid": 769, "level": "normal", "h1": "《史记》", "h2": "《孔子世家》", "h3": "47．47", "text": "子路出，子贡入见。孔子曰：“赐，《诗》云‘匪兕匪虎，率彼旷野’。吾道非邪？吾何为于此？”子贡曰：“夫子之道至大也，故天下莫能容夫子。夫子盖少贬焉？”孔子曰：“赐，良农能稼而不能为穑，良工能巧而不能为顺。君子能修其道，纲而纪之，统而理之，而不能为容。今尔不修尔道而求为容。赐，而志不远矣！”", "para_ids": [769]}
{"uid": 770, "level": "normal", "h1": "《史记》", "h2": "《孔子世家》", "h3": "47．48", "text": "子贡出，颜回入见。孔子曰：“回，《诗》云‘匪兕匪虎，率彼旷野’。吾道非邪？吾何为于此？”颜回曰：“夫子之道至大，故天下莫能容。虽然，夫子推而行之，不容何病，不容然后见君子！夫道之不修也，是吾丑也。夫道既已大修而不用，是有国者之丑也。不容何病，不容然后见君子！”孔子欣然而笑曰：“有是哉颜氏之子！使尔多财，吾为尔宰。”", "para_ids": [770]}
{"uid": 771, "level": "normal", "h1": "《史记》", "h2": "《孔子世家》", "h3": "47．49", "text": "于是使子贡至楚。楚昭王兴师迎孔子，然后得免。", "para_ids": [771]}
{"uid": 772, "level": "normal", "h1": "《史记》", "h2": "《孔子世家》", "h3": "47．50", "text": "昭王将以书社地七百里封孔子。楚令尹子西曰：“王之使使诸侯有如子贡者乎？曰：“无有。”“王之辅相有如颜回者乎？”曰：“无有。”“王之将率有如子路者乎？”曰：“无有。”“王之官尹有如宰予者乎？”曰：“无有。”“且楚之祖封于周，号为子男五十里。今孔丘述三五之法，明周召之业，王若用之，则楚安得世世堂堂方数千里乎？夫文王在丰，武王在镐，百里之君卒王天下。今孔兵得据土壤，贤弟子为佐，非楚之福也。”昭王乃止。其秋，楚昭王卒于城父。", "para_ids": [772]}
{"uid": 773, "level": "normal", "h1": "《史记》", "h2": "《孔子世家》", "h3": "47．51", "text": "楚狂接舆歌而过孔子，曰：“凤兮凤兮，何德之衰！往者不可谏兮，来者犹可追也！已而已而，今之从政者殆而！”孔子下，欲与之言。趋而去，弗得与之言。", "para_ids": [773]}
{"uid": 774, "level": "normal", "h1": "《史记》", "h2": "《孔子世家》", "h3": "47．52", "text": "于是孔子自楚反乎卫。是岁也，孔子年六十三，而鲁哀公六年也。", "para_ids": [774]}
{"uid": 775, "level": "normal", "h1": "《史记》", "h2": "《孔子世家》", "h3": "47．53", "text": "其明年，吴与鲁会缯，征百牢。太宰嚭召季康子。康子使子贡往，然后得已。", "para_ids": [775]}
{"uid": 776, "level": "normal", "h1": "《史记》", "h2": "《孔子世家》", "h3": "47．54", "text": "孔子曰：“鲁卫之政，兄弟也。”是时，卫君辄父不得立，在外，诸侯数以为让。而孔子弟子多仕于卫，卫君欲得孔子为政。子路曰：“卫君待子而为政，子将奚先？”孔子曰：“必也正名乎！”子路曰：“有是哉，子之迂也！何其正也？”孔子曰：“野哉由也！夫名不正则言不顺，言不顺则事不成，事不成则礼乐不兴，礼乐不兴则刑罚不中，刑罚不中则民无所错手足矣。夫君子为之必可名，言之必可行。君子于其言，无所苟而已矣。”", "para_ids": [776]}
{"uid": 777, "level": "normal", "h1": "《史记》", "h2": "《孔子世家》", "h3": "47．55", "text": "其明年，冉有为季氏将师，与齐战于郎，克之。季康子曰：“子之于军旅，学之乎？性之乎？”冉有曰：“学之于孔子。”季康子曰：“孔子何如人哉？”对曰：“用之有名；播之百姓，质诸鬼神而无憾。求之至于此道，虽累千社，夫子不利也。”康子曰：“我欲召之，可乎？”对曰：“欲召之，则毋以小人固之，则可矣。”而卫孔文子将攻太叔，问策于仲尼。仲尼辞不知，退而命载而行，曰：“鸟能择木，木岂能择鸟乎！”文子固止。会季康子逐公华、公宾、公林，以币迎孔子，孔子归鲁。", "para_ids": [777]}
{"uid": 778, "level": "normal", "h1": "《史记》", "h2": "《孔子世家》", "h3": "47．56", "text": "孔子之去鲁凡十四岁而反乎鲁。", "para_ids": [778]}
{"uid": 779, "level": "normal", "h1": "《史记》", "h2": "《孔子世家》", "h3": "47．57", "text": "鲁哀公问政，对曰：“政在选臣。”季康子问政，曰：“举直错诸枉，则枉者直。”康子患盗，孔子曰：“苟子之不欲，虽赏之不窃。”然鲁终不能用孔子，孔子亦不求仕。", "para_ids": [779]}
{"uid": 780, "level": "normal", "h1": "《史记》", "h2": "《孔子世家》", "h3": "47．58", "text": "孔子之时，周室微而礼乐废，《诗》《书》缺。追迹三代之礼，序《书传》，上纪唐虞之际，下至秦缪，编次其事。曰：“夏礼吾能言之，杞不足征也。殷礼吾能言之，宋不足征也。足，则吾能征之矣。”观殷夏所损益，曰：“后虽百世可知也，以一文一质。周监二代，郁郁乎文哉。吾从周。”故《书传》、《礼记》自孔氏。", "para_ids": [780]}
{"uid": 781, "level": "normal", "h1": "《史记》", "h2": "《孔子世家》", "h3": "47．59", "text": "孔子语鲁大师：“乐其可知也。始作翕如，纵之纯如，皦如，绎如也，以成。”“吾自卫反鲁，然后乐正，《雅》《颂》各得其所。”", "para_ids": [781]}
{"uid": 782, "level": "normal", "h1": "《史记》", "h2": "《孔子世家》", "h3": "47．60", "text": "古者《诗》三千余篇，及至孔子，去其重，取可施于礼义，上采契后稷，中述殷周之盛，至幽厉之缺，始于衽席，故曰：“《关雎》之乱以为《风》始，《鹿鸣》为《小雅》始，《文王》为《大雅》始，《清庙》为《颂始》”。三百五篇孔子皆弦歌之，以求合《韶》《武》《雅》《颂》之音。礼乐自此可得而述，以备王道，成六艺。", "para_ids": [782]}
{"uid": 783, "level": "normal", "h1": "《史记》", "h2": "《孔子世家》", "h3": "47．61", "text": "孔子晚而喜《易》，序《彖》、《系》、《象》、《说卦》、《文言》。读《易》，韦编三绝。曰：“假我数年，若是，我于《易》则彬彬矣。”", "para_ids": [783]}
{"uid": 784, "level": "normal", "h1": "《史记》", "h2": "《孔子世家》", "h3": "47．62", "text": "孔子以诗书礼乐教，弟子盖三千焉，身通六艺者七十有二人。如颜浊邹之徒，颇受业者甚众。", "para_ids": [784]}
{"uid": 785, "level": "normal", "h1": "《史记》", "h2": "《孔子世家》", "h3": "47．63", "text": "孔子以四教：文，行，忠，信。绝四：毋意，毋必，毋固，毋我。所慎：齐，战，疾。子罕言利与命与仁。不愤不启，举一隅不以三隅反，则弗复也。", "para_ids": [785]}
{"uid": 786, "level": "normal", "h1": "《史记》", "h2": "《孔子世家》", "h3": "47．64", "text": "其于乡党，恂恂似不能言者。其于宗庙朝廷，辩辩言，唯谨尔。朝，与上大夫言，訚訚如也；与下大夫言，侃侃如也。", "para_ids": [786]}
{"uid": 787, "level": "normal", "h1": "《史记》", "h2": "《孔子世家》", "h3": "47．65", "text": "入公门，鞠躬如也；趋进，翼如也。君召使傧，色勃如也。君命召，不俟驾行矣。", "para_ids": [787]}
{"uid": 788, "level": "normal", "h1": "《史记》", "h2": "《孔子世家》", "h3": "47．66", "text": "鱼馁，肉败，割不正，不食。席不正，不坐。食于有丧者之侧，未尝饱也。", "para_ids": [788]}
{"uid": 789, "level": "normal", "h1": "《史记》", "h2": "《孔子世家》", "h3": "47．67", "text": "是日哭，则不歌。见齐衰、瞽者，虽童子必变。", "para_ids": [789]}
{"uid": 790, "level": "normal", "h1": "《史记》", "h2": "《孔子世家》", "h3": "47．68", "text": "“三人行，必得我师。”“德之不修，学之不讲，闻义不能徙，不善不能改，是吾忧也。”使人歌，善，则使复之，然后和之。", "para_ids": [790]}
{"uid": 791, "level": "normal", "h1": "《史记》", "h2": "《孔子世家》", "h3": "47．69", "text": "子不语：怪，力，乱，神。", "para_ids": [791]}
{"uid": 792, "level": "normal", "h1": "《史记》", "h2": "《孔子世家》", "h3": "47．70", "text": "子贡曰：“夫子之文章，可得闻也。夫子言天道与性命，弗可得闻也已。”颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱人，博我以文，约我以礼，欲罢不能。既竭我才，如有所立，卓尔。虽欲从之，蔑由也已。”达巷党人（童子）曰：“大哉孔子，博学而无所成名。”子闻之曰：“我何执？执御乎？执射乎？我执御矣。”牢曰：“子云‘不试，故艺’。”", "para_ids": [792]}
{"uid": 793, "level": "normal", "h1": "《史记》", "h2": "《孔子世家》", "h3": "47．71", "text": "鲁哀公十四年春，狩大野。叔孙氏车子鉏商获兽，以为不祥。仲尼视之，曰：“麟也。”取之。曰：“河不出图，雒不出书，吾已矣夫！”颜渊死，孔子曰：“天丧予！”及西狩见麟，曰：“吾道穷矣！”喟然叹曰：“莫知我夫！”子贡曰：“何为莫知子？”子曰：“不怨天，不尤人，下学而上达，知我者其天乎！”", "para_ids": [793]}
{"uid": 794, "level": "normal", "h1": "《史记》", "h2": "《孔子世家》", "h3": "47．72", "text": "“不降其志，不辱其身，伯夷、叔齐乎！”谓“柳下惠、少连降志辱身矣”。谓“虞仲、夷逸隐居放言，行中清，废中权”。“我则异于是，无可无不可。”", "para_ids": [794]}
{"uid": 795, "level": "normal", "h1": "《史记》", "h2": "《孔子世家》", "h3": "47．73", "text": "子曰：“弗乎弗乎，君子病没世而名不称焉。吾道不行矣，吾何以自见于后世哉？”乃因史记作《春秋》，上至隐公，下讫哀公十四年，十二公。据鲁，亲周，故殷，运之三代。约其文辞而指博。故吴楚之君自称王，而《春秋》贬之曰“子”；践土之会实召周天子，而《春秋》讳之曰“天王狩于河阳”：推此类以绳当世。贬损之义，后有王者举而开之。《春秋》之义行，则天下乱臣贼子惧焉。", "para_ids": [795]}
{"uid": 796, "level": "normal", "h1": "《史记》", "h2": "《孔子世家》", "h3": "47．74", "text": "孔子在位听讼，文辞有可与人共者，弗独有也。至于为《春秋》，笔则笔，削则削，子夏之徒不能赞一辞。弟子受《春秋》，孔子曰：“后世知丘者以《春秋》，而罪丘者亦以《春秋》。”", "para_ids": [796]}
{"uid": 797, "level": "normal", "h1": "《史记》", "h2": "《孔子世家》", "h3": "47．75", "text": "明岁，子路死于卫。孔子病，子贡请见。孔子方负杖逍遥于门，曰：“赐，汝来何其晚也？”孔子因叹，歌曰：“太山坏乎！梁柱摧乎！哲人萎乎！”因以涕下。谓子贡曰：“天下无道久矣，莫能宗予。夏人殡于东阶，周人于西阶，殷人两柱间。昨暮予梦坐奠两柱之间，予始殷人也。”后七日卒。", "para_ids": [797]}
{"uid": 798, "level": "normal", "h1": "《史记》", "h2": "《孔子世家》", "h3": "47．76", "text": "孔子年七十三，以鲁哀公十六年四月己丑卒。", "para_ids": [798]}
{"uid": 799, "level": "normal", "h1": "《史记》", "h2": "《孔子世家》", "h3": "47．77", "text": "哀公诔之曰：“旻天下弔，不憖遗一老，俾屏余一人以在位，茕茕余在疚。呜呼哀哉！尼父，毋自律！”子贡曰：“君其不没于鲁乎！夫子之言曰：‘礼失则昏，名失则愆。失志为昏，失所为愆。’生不能用，死而诔之，非礼也。称‘余一人’，非名也。”", "para_ids": [799]}
{"uid": 800, "level": "normal", "h1": "《史记》", "h2": "《孔子世家》", "h3": "47．78", "text": "孔子葬鲁城北泗上，弟子皆服三年。三年心丧毕，相诀而去，则哭，各复尽哀；或复留。唯子赣庐于冢上，凡六年，然后去。弟子及鲁人往从冢而家者百有余室，因命曰孔里。鲁世世相传以岁时奉祠孔子冢，而诸儒亦讲礼乡饮大射于孔子冢。孔子冢大一顷。故所居堂弟子内，后世因庙藏孔子衣冠琴车书，至于汉二百余年不绝。高皇帝过鲁，以太牢祠焉。诸侯卿相至，常先谒然后从政。", "para_ids": [800]}
{"uid": 801, "level": "normal", "h1": "《史记》", "h2": "《孔子世家》", "h3": "47．79", "text": "孔子生鲤，字伯鱼。伯鱼年五十，先孔子死。", "para_ids": [801]}
{"uid": 802, "level": "normal", "h1": "《史记》", "h2": "《孔子世家》", "h3": "47．80", "text": "伯鱼生伋，字子思，年六十二。尝困于宋。子思作《中庸》。", "para_ids": [802]}
{"uid": 803, "level": "normal", "h1": "《史记》", "h2": "《孔子世家》", "h3": "47．81", "text": "子思生白，字子上，年四十七。子上生求，字子家，年四十五。子家生箕，字子京，年四十六。子京生穿，字子高，年五十一。子高生子慎，年五十七，尝为魏相。", "para_ids": [803]}
{"uid": 804, "level": "normal", "h1": "《史记》", "h2": "《孔子世家》", "h3": "47．82", "text": "子慎生鲋，年五十七，为陈王涉博士，死于陈下。", "para_ids": [804]}
{"uid": 805, "level": "normal", "h1": "《史记》", "h2": "《孔子世家》", "h3": "47．83", "text": "鲋弟子襄，年五十七。尝为孝惠皇帝博士，迁为长沙太守。长九尺六寸。", "para_ids": [805]}
{"uid": 806, "level": "normal", "h1": "《史记》", "h2": "《孔子世家》", "h3": "47．84", "text": "子襄生忠，年五十七。忠生武，武生延年及安国。安国为今皇帝博士，至临淮太守，蚤卒。安国生卬，卬生驩。", "para_ids": [806]}
{"uid": 807, "level": "normal", "h1": "《史记》", "h2": "《孔子世家》", "h3": "47．85", "text": "太史公曰：《诗》有之：“高山仰止，景行行止。”虽不能至，然心乡往之。余读孔氏书，想见其为人。适鲁，观仲尼庙堂车服礼器，诸生以时习礼其家，余祗回留之不能去云。天下君王至于贤人众矣，当时则荣，没则已焉。孔子布衣，传十余世，学者宗之。自天子王侯，中国言《六艺》者折中于夫子，可谓至圣矣！", "para_ids": [807]}
{"uid": 808, "level": "normal", "h1": "《史记》", "h2": "《弟子列传》", "h3": "67．1", "text": "孔子曰“受业身通者七十有七人”，皆异能之士也。德行：颜渊，闵子骞，冉伯牛，仲弓。政事：冉有，季路。言语：宰我，子贡。文学：子游，子夏。师也辟，参也鲁，柴也愚，由也喭，回也屡空。赐不受命而货殖焉，亿则屡中。", "para_ids": [808]}
{"uid": 809, "level": "normal", "h1": "《史记》", "h2": "《弟子列传》", "h3": "67．2", "text": "孔子之所严事：于周则老子；于卫，蘧伯玉；于齐，晏平仲；于楚，老莱子；于郑，子产；于鲁，孟公绰。数称臧文仲、柳下惠、铜鞮伯华、介山子然，孔子皆后之，不并世。", "para_ids": [809]}
{"uid": 810, "level": "normal", "h1": "《史记》", "h2": "《弟子列传》", "h3": "67．3", "text": "颜回者，鲁人也，字子渊。少孔子三十岁。", "para_ids": [810]}
{"uid": 811, "level": "normal", "h1": "《史记》", "h2": "《弟子列传》", "h3": "67．4", "text": "颜渊问仁，孔子曰：“克己复礼，天下归仁焉。”", "para_ids": [811]}
{"uid": 812, "level": "normal", "h1": "《史记》", "h2": "《弟子列传》", "h3": "67．5", "text": "孔子曰：“贤哉回也！一箪食，一瓢饮，在陋巷，人不堪其忧，回也不改其乐。”“回也如愚；退而省其私，亦足以发，回也不愚。”“用之则行，舍之则藏，唯我与尔有是夫！”", "para_ids": [812]}
{"uid": 813, "level": "normal", "h1": "《史记》", "h2": "《弟子列传》", "h3": "67．6", "text": "回年二十九，发尽白，蚤死。孔子哭之恸，曰：“自吾有回，门人益亲。”", "para_ids": [813]}
{"uid": 814, "level": "normal", "h1": "《史记》", "h2": "《弟子列传》", "h3": "67．7", "text": "鲁哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣，今也则亡。”", "para_ids": [814]}
{"uid": 815, "level": "normal", "h1": "《史记》", "h2": "《弟子列传》", "h3": "67．8", "text": "闵损字子骞。少孔子十五岁。", "para_ids": [815]}
{"uid": 816, "level": "normal", "h1": "《史记》", "h2": "《弟子列传》", "h3": "67．9", "text": "孔子曰：“孝哉闵子骞！人不閒于其父母昆弟之言。”不仕大夫，不食污君之禄。“如有复我者，必在汶上矣。”", "para_ids": [816]}
{"uid": 817, "level": "normal", "h1": "《史记》", "h2": "《弟子列传》", "h3": "67．10", "text": "冉耕字伯牛。孔子以为有德行。", "para_ids": [817]}
{"uid": 818, "level": "normal", "h1": "《史记》", "h2": "《弟子列传》", "h3": "67．11", "text": "伯牛有恶疾，孔子往问之，自牖执其手，曰：“命也夫！斯人也而有斯疾，命也夫！”", "para_ids": [818]}
{"uid": 819, "level": "normal", "h1": "《史记》", "h2": "《弟子列传》", "h3": "67．12", "text": "冉雍字仲弓。", "para_ids": [819]}
{"uid": 820, "level": "normal", "h1": "《史记》", "h2": "《弟子列传》", "h3": "67．13", "text": "仲弓问政，孔子曰：“出门如见大宾，使民如承大祭。在邦无怨，在家无怨。”", "para_ids": [820]}
{"uid": 821, "level": "normal", "h1": "《史记》", "h2": "《弟子列传》", "h3": "67．14", "text": "孔子以仲弓为有德行，曰：“雍也可使南面。”", "para_ids": [821]}
{"uid": 822, "level": "normal", "h1": "《史记》", "h2": "《弟子列传》", "h3": "67．15", "text": "仲弓父，贱人。孔子曰：“犁牛之子骍且角，虽欲勿用，山川其舍诸？”", "para_ids": [822]}
{"uid": 823, "level": "normal", "h1": "《史记》", "h2": "《弟子列传》", "h3": "67．16", "text": "冉求字子有，少孔子二十九岁。为季氏宰。", "para_ids": [823]}
{"uid": 824, "level": "normal", "h1": "《史记》", "h2": "《弟子列传》", "h3": "67．17", "text": "季康子问孔子曰：“冉求仁乎？”曰：“千室之邑，百乘之家，求也可使治其赋。仁则吾不知也。”复问：“子路仁乎？”孔子对曰：“如求。”", "para_ids": [824]}
{"uid": 825, "level": "normal", "h1": "《史记》", "h2": "《弟子列传》", "h3": "67．18", "text": "求问曰：“闻斯行诸？”子曰：“行之。”子路问：“闻斯行诸？”子曰：“有父兄在，如之何其闻斯行之！”子华怪之，“敢问问同而答异？”孔子曰：“求也退，故进之。由也兼人，故退之。”", "para_ids": [825]}
{"uid": 826, "level": "normal", "h1": "《史记》", "h2": "《弟子列传》", "h3": "67．19", "text": "仲由字子路，卞人也。少孔子九岁。", "para_ids": [826]}
{"uid": 827, "level": "normal", "h1": "《史记》", "h2": "《弟子列传》", "h3": "67．20", "text": "子路性鄙，好勇力，志伉直，冠雄鸡，佩豭豚，陵暴孔子。孔子设礼稍诱子路，子路后儒服委质，因门人请为弟子。", "para_ids": [827]}
{"uid": 828, "level": "normal", "h1": "《史记》", "h2": "《弟子列传》", "h3": "67．21", "text": "子路问政，孔子曰：“先之，劳之。”请益。曰：“无倦。”", "para_ids": [828]}
{"uid": 829, "level": "normal", "h1": "《史记》", "h2": "《弟子列传》", "h3": "67．22", "text": "子路问：“君子尚勇乎？”孔子曰：“义之为上。君子好勇而无义则乱，小人好勇而无义则盗。”", "para_ids": [829]}
{"uid": 830, "level": "normal", "h1": "《史记》", "h2": "《弟子列传》", "h3": "67．23", "text": "子路有闻，未之能行，唯恐有闻。", "para_ids": [830]}
{"uid": 831, "level": "normal", "h1": "《史记》", "h2": "《弟子列传》", "h3": "67．24", "text": "孔子曰：“片言可以折狱者，其由也与！”“由也好勇过我，无所取材。”“若由也，不得其死然。”“衣敝缊袍与衣狐貉者立而不耻者，其由也与！”“由也升堂矣，未入于室也。”", "para_ids": [831]}
{"uid": 832, "level": "normal", "h1": "《史记》", "h2": "《弟子列传》", "h3": "67．25", "text": "季康子问：“仲由仁乎？”孔子曰：“千乘之国可使治其赋，不知其仁。”", "para_ids": [832]}
{"uid": 833, "level": "normal", "h1": "《史记》", "h2": "《弟子列传》", "h3": "67．26", "text": "子路喜从游，遇长沮、桀溺、荷蓧丈人。", "para_ids": [833]}
{"uid": 834, "level": "normal", "h1": "《史记》", "h2": "《弟子列传》", "h3": "67．27", "text": "子路为季氏宰，季孙问曰：“子路可谓大臣与？”孔子曰：“可谓具臣矣。”", "para_ids": [834]}
{"uid": 835, "level": "normal", "h1": "《史记》", "h2": "《弟子列传》", "h3": "67．28", "text": "子路为蒲大夫，辞孔子。孔子曰：“蒲多壮士，又难治。然吾语汝：恭以敬，可以执勇；宽以正，可以比众；恭正以静，可以报上。”", "para_ids": [835]}
{"uid": 836, "level": "normal", "h1": "《史记》", "h2": "《弟子列传》", "h3": "67．29", "text": "初，卫灵公有宠姬曰南子。灵公太子蒉聩得过南子，惧诛出奔。及灵公卒而夫人欲立公子郢。郢不肯，曰：“亡人太子之子辄在。”于是卫立辄为君，是为出公。出公立十二年，其父蒉聩居外，不得入。子路为卫大夫孔悝之邑宰。蒉聩乃与孔悝作乱，谋入孔悝家，遂与其徒袭攻出公。出公奔鲁，而蒉聩入立，是为庄公。方孔悝作乱，子路在外，闻之而驰往。遇子羔出卫城门，谓子路曰：“出公去矣，而门已闭，子可还矣，毋空受其祸。”子路曰：“食其食者不避其难。”子羔卒去。有使者入城，城门开，子路随而入。造蒉聩，蒉聩与孔悝登台。子路曰：“君焉用孔悝？请得而杀之。”蒉聩弗听。于是子路欲燔台，蒉聩惧，乃下石乞、壶黡攻子路，击断子路之缨。子路曰：“君子死而冠不免。”遂结缨而死。", "para_ids": [836]}
{"uid": 837, "level": "normal", "h1": "《史记》", "h2": "《弟子列传》", "h3": "67．30", "text": "孔子闻卫乱，曰：“嗟乎，由死矣！”已而果死。故孔子曰：“自吾得由，恶言不闻于耳。”是时子贡为鲁使于齐。", "para_ids": [837]}
{"uid": 838, "level": "normal", "h1": "《史记》", "h2": "《弟子列传》", "h3": "67．31", "text": "宰予字子我。利口辩辞。既受业。问：“三年之丧不已久乎？君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。”子曰：“于汝安乎？”曰：“安。”“汝安则为之。君子居丧，食旨不甘，闻乐不乐，故弗为也。”宰我出，子曰：“予之不仁也！子生三年然后免于父母之怀。夫三年之丧，天下之通义也。”", "para_ids": [838]}
{"uid": 839, "level": "normal", "h1": "《史记》", "h2": "《弟子列传》", "h3": "67．32", "text": "宰予昼寝。子曰：“朽木不可雕也，粪土之墙不可圬也。”", "para_ids": [839]}
{"uid": 840, "level": "normal", "h1": "《史记》", "h2": "《弟子列传》", "h3": "67．33", "text": "宰我问五帝之德，子曰：“予非其人也。”", "para_ids": [840]}
{"uid": 841, "level": "normal", "h1": "《史记》", "h2": "《弟子列传》", "h3": "67．34", "text": "宰我为临菑大夫，与田常作乱，以夷其族，孔子耻之。", "para_ids": [841]}
{"uid": 842, "level": "normal", "h1": "《史记》", "h2": "《弟子列传》", "h3": "67．35", "text": "端沐赐，卫人，字子贡。少孔子三十一岁。", "para_ids": [842]}
{"uid": 843, "level": "normal", "h1": "《史记》", "h2": "《弟子列传》", "h3": "67．36", "text": "子贡利口巧辞，孔子常黜其辩。问曰：“汝与回也孰愈？”对曰：“赐也何敢望回！回也闻一以知十，赐也闻一以知二。”", "para_ids": [843]}
{"uid": 844, "level": "normal", "h1": "《史记》", "h2": "《弟子列传》", "h3": "67．37", "text": "子贡既已受业，问曰：“赐何人也？”孔子曰：“汝器也。”曰：“何器也？”曰：“瑚琏也。”", "para_ids": [844]}
{"uid": 845, "level": "normal", "h1": "《史记》", "h2": "《弟子列传》", "h3": "67．38", "text": "陈子禽问子贡曰：“仲尼焉学？”子贡曰：“文武之道未坠于地，在人，贤者识其大者，不贤者识其小者，莫不有文武之道。夫子焉不学，而亦何常师之有！”又问曰：“孔子适是国必闻其政。求之与？抑与之与？”子贡曰：“夫子温良恭俭让以得之。夫子之求之也，其诸异乎人之求之也。”", "para_ids": [845]}
{"uid": 846, "level": "normal", "h1": "《史记》", "h2": "《弟子列传》", "h3": "67．39", "text": "子贡问曰：“富而无骄，贫而无谄，何如？”孔子曰：“可也；不如贫而乐道，富而好礼。”", "para_ids": [846]}
{"uid": 847, "level": "normal", "h1": "《史记》", "h2": "《弟子列传》", "h3": "67．40", "text": "田常欲作乱于齐，惮高、国、鲍、晏，故移其兵欲以伐鲁。孔子闻之，谓门弟子曰：“夫鲁，坟墓所处，父母之国，国危如此，二三子何为莫出？”子路请出，孔子止之。子张、子石请行，孔子弗许。子贡请行，孔子许之。", "para_ids": [847]}
{"uid": 848, "level": "normal", "h1": "《史记》", "h2": "《弟子列传》", "h3": "67．41", "text": "遂行，至齐，说田常曰：“君之伐鲁过矣。夫鲁，难伐之国，其城薄以卑，其地狭以泄，其君愚而不仁，大臣伪而无用，其士民又恶甲兵之事，此不可与战。君不如伐吴。夫吴，城高以厚，地广以深，甲坚以新，士选以饱，重器精兵尽在其中，又使明大夫守之，此易伐也。”田常忿然作色曰：“子之所难，人之所易；子之所易，人之所难。而以教常，何也？”子贡曰：“臣闻之，忧在内者攻彊，忧在外者攻弱。今君忧在内。吾闻君三封而三不成者，大臣有不听者也。今君破鲁以广齐，战胜以骄主，破国以尊臣，而君之功不与焉，则交日疏于主。是君上骄主心，下恣群臣，求以成大事，难矣。夫上骄则恣，臣骄则争，是君上与主有却，下与大臣交争也。如此，则君之立于齐危矣。故曰不如伐吴。伐吴不胜，民人外死，大臣内空，是君上无彊臣之敌，下无民人之过，孤主制齐者唯君也。”田常曰：“善。虽然，吾兵业已加鲁矣，去而之吴，大臣疑我，柰何？”子贡曰：“君按兵无伐，臣请往使吴王，令之救鲁而伐齐，君因以兵迎之。”田常许之，使子贡南见吴王。", "para_ids": [848]}
{"uid": 849, "level": "normal", "h1": "《史记》", "h2": "《弟子列传》", "h3": "67．42", "text": "说曰：“臣闻之，王者不绝世，霸者无彊敌，千钧之重加铢两而移。今以万乘之齐而私千乘之鲁，与吴争彊，窃为王危之。且夫救鲁，显名也；伐齐，大利也。以抚泗上诸侯，诛暴齐以服彊晋，利莫大焉。名存亡鲁，实困彊齐，智者不疑也。”吴王曰：“善。虽然，吾尝与越战，栖之会稽。越王苦身养士，有报我心。子待我伐越而听子。”子贡曰：“越之劲不过鲁，吴之彊不过齐，王置齐而伐越，则齐已平鲁矣。且王方以存亡继绝为名，夫伐小越而畏彊齐，非勇也。夫勇者不避难，仁者不穷约，智者不失时，王者不绝世，以立其义。今存越示诸侯以仁，救鲁伐齐，威加晋国，诸侯必相率而朝吴，霸业成矣。且王必恶越，臣请东见越王，令出兵以从，此实空越，名从诸侯以伐也。”吴王大说，乃使子贡之越。", "para_ids": [849]}
{"uid": 850, "level": "normal", "h1": "《史记》", "h2": "《弟子列传》", "h3": "67．43", "text": "越王除道郊迎，身御至舍而问曰：“此蛮夷之国，大夫何以俨然辱而临之？”子贡曰：“今者吾说吴王以救鲁伐齐，其志欲之而畏越，曰‘待我伐越乃可’。如此，破越必矣。且夫无报人之志而令人疑之，拙也；有报人之志，使人知之，殆也；事未发而先闻，危也。三者举事之大患。”句践顿首再拜曰：“孤尝不料力，乃与吴战，困于会稽，痛入于骨髓，日夜焦脣干舌，徒欲与吴王接踵而死，孤之愿也。”遂问子贡。子贡曰：“吴王为人猛暴，群臣不堪；国家敝以数战，士卒弗忍；百姓怨上，大臣内变；子胥以谏死，太宰嚭用事，顺君之过以安其私：是残国之冶也。今王诚发士卒佐之以徼其志，重宝以说其心，卑辞以尊其礼，其伐齐必也。彼战不胜，王之福矣。战胜，必以兵临晋，臣请北见晋君，令共攻之，弱吴必矣。其锐兵尽于齐，重甲困于晋，而王制其敝，此灭吴必矣。”越王大说，许诺。送子贡金百镒，剑一，良矛二。子贡不受，遂行。", "para_ids": [850]}
{"uid": 851, "level": "normal", "h1": "《史记》", "h2": "《弟子列传》", "h3": "67．44", "text": "报吴王曰：“臣敬以大王之言告越王，越王大恐，曰：‘孤不幸，少失先人，内不自量，抵罪于吴，军败身辱，栖于会稽，国为虚莽，赖大王之赐，使得奉俎豆而修祭祀，死不敢忘，何谋之敢虑！’”后五日，越使大夫种顿首言于吴王曰：“东海役臣孤句践使者臣种，敢修下吏问于左右。今窃闻大王将兴大义，诛彊救弱，困暴齐而抚周室，请悉起境内士卒三千人，孤请自被坚执锐，以先受矢石。因越贱臣种奉先人藏器，甲二十领，鈇屈卢之矛，步光之剑，以贺军吏。”吴王大说，以告子贡曰：“越王欲身从寡人伐齐，可乎？”子贡曰：“不可。夫空人之国，悉人之众，又从其君，不义。君受其币，许其师，而辞其君。”吴王许诺，乃谢越王。于是吴王乃遂发九郡兵伐齐。", "para_ids": [851]}
{"uid": 852, "level": "normal", "h1": "《史记》", "h2": "《弟子列传》", "h3": "67．45", "text": "子贡因去之晋，谓晋君曰：“臣闻之，虑不先定不可以应卒，兵不先辨不可以胜敌。今夫齐与吴将战，彼战而不胜，越乱之必矣；与齐战而胜，必以其兵临晋。”晋君大恐，曰：“为之柰何？”子贡曰：“修兵休卒以待之。”晋君许诺。", "para_ids": [852]}
{"uid": 853, "level": "normal", "h1": "《史记》", "h2": "《弟子列传》", "h3": "67．46", "text": "子贡去而之鲁。吴王果与齐人战于艾陵，大破齐师，获七将军之兵而不归，果以兵临晋，与晋人相遇黄池之上。吴晋争彊。晋人击之，大败吴师。越王闻之，涉江袭吴，去城七里而军。吴王闻之，去晋而归，与越战于五湖。三战不胜，城门不守，越遂围王宫，杀夫差而戮其相。破吴三年，东向而霸。", "para_ids": [853]}
{"uid": 854, "level": "normal", "h1": "《史记》", "h2": "《弟子列传》", "h3": "67．47", "text": "故子贡一出，存鲁，乱齐，破吴，彊晋而霸越。子贡一使，使势相破，十年之中，五国各有变。", "para_ids": [854]}
{"uid": 855, "level": "normal", "h1": "《史记》", "h2": "《弟子列传》", "h3": "67．48", "text": "子贡好废举，与时转货赀。喜扬人之美，不能匿人之过。常相鲁卫，家累千金，卒终于齐。", "para_ids": [855]}
{"uid": 856, "level": "normal", "h1": "《史记》", "h2": "《弟子列传》", "h3": "67．49", "text": "言偃，吴人，字子游。少孔子四十五岁。", "para_ids": [856]}
{"uid": 857, "level": "normal", "h1": "《史记》", "h2": "《弟子列传》", "h3": "67．50", "text": "子游既已受业，为武城宰。孔子过，闻弦歌之声。孔子莞尔而笑曰：“割鸡焉用牛刀？”子游曰：“昔者偃闻诸夫子曰，君子学道则爱人，小人学道则易使。”孔子曰：“二三子，偃之言是也。前言戏之耳。”孔子以为子游习于文学。", "para_ids": [857]}
{"uid": 858, "level": "normal", "h1": "《史记》", "h2": "《弟子列传》", "h3": "67．51", "text": "卜商字子夏。少孔子四十四岁。", "para_ids": [858]}
{"uid": 859, "level": "normal", "h1": "《史记》", "h2": "《弟子列传》", "h3": "67．52", "text": "子夏问：“‘巧笑倩兮，美目盻兮，素以为绚兮’，何谓也？”子曰：“绘事后素。”曰：“礼后乎？”孔子曰：“商始可与言《诗》已矣。”", "para_ids": [859]}
{"uid": 860, "level": "normal", "h1": "《史记》", "h2": "《弟子列传》", "h3": "67．53", "text": "子贡问：“师与商孰贤？”子曰：“师也过，商也不及。”“然则师愈与？”曰：“过犹不及。”", "para_ids": [860]}
{"uid": 861, "level": "normal", "h1": "《史记》", "h2": "《弟子列传》", "h3": "67．54", "text": "子谓子夏曰：“汝为君子儒，无为小人儒。”", "para_ids": [861]}
{"uid": 862, "level": "normal", "h1": "《史记》", "h2": "《弟子列传》", "h3": "67．55", "text": "孔子既没，子夏居西河教授，为魏文侯师。其子死，哭之失明。", "para_ids": [862]}
{"uid": 863, "level": "normal", "h1": "《史记》", "h2": "《弟子列传》", "h3": "67．56", "text": "颛孙师，陈人，字子张。少孔子四十八岁。", "para_ids": [863]}
{"uid": 864, "level": "normal", "h1": "《史记》", "h2": "《弟子列传》", "h3": "67．57", "text": "子张问干禄，孔子曰：“多闻阙疑，慎言其馀，则寡尤；多见阙殆，慎行其馀，则寡悔。言寡尤，行寡悔，禄在其中矣。”", "para_ids": [864]}
{"uid": 865, "level": "normal", "h1": "《史记》", "h2": "《弟子列传》", "h3": "67．58", "text": "他日从在陈蔡閒，困，问行。孔子曰：“言忠信，行笃敬，虽蛮貊之国行也；言不忠信，行不笃敬，虽州里行乎哉！立则见其参于前也，在舆则见其倚于衡，夫然后行。”子张书诸绅。", "para_ids": [865]}
{"uid": 866, "level": "normal", "h1": "《史记》", "h2": "《弟子列传》", "h3": "67．59", "text": "子张问：“士何如斯可谓之达矣？”孔子曰：“何哉，尔所谓达者？”子张对曰：“在国必闻，在家必闻。”孔子曰：“是闻也，非达也。夫达者，质直而好义，察言而观色，虑以下人，在国及家必达。夫闻也者，色取仁而行违，居之不疑，在国及家必闻。”", "para_ids": [866]}
{"uid": 867, "level": "normal", "h1": "《史记》", "h2": "《弟子列传》", "h3": "67．60", "text": "曾参，南武城人，字子舆。少孔子四十六岁。", "para_ids": [867]}
{"uid": 868, "level": "normal", "h1": "《史记》", "h2": "《弟子列传》", "h3": "67．61", "text": "孔子以为能通孝道，故授之业。作《孝经》。死于鲁。", "para_ids": [868]}
{"uid": 869, "level": "normal", "h1": "《史记》", "h2": "《弟子列传》", "h3": "67．62", "text": "澹台灭明，武城人，字子羽。少孔子三十九岁。", "para_ids": [869]}
{"uid": 870, "level": "normal", "h1": "《史记》", "h2": "《弟子列传》", "h3": "67．63", "text": "状貌甚恶。欲事孔子，孔子以为材薄。既已受业，退而修行，行不由径，非公事不见卿大夫。", "para_ids": [870]}
{"uid": 871, "level": "normal", "h1": "《史记》", "h2": "《弟子列传》", "h3": "67．64", "text": "南游至江，从弟子三百人，设取予去就，名施乎诸侯。孔子闻之，曰：“吾以言取人，失之宰予；以貌取人，失之子羽。”", "para_ids": [871]}
{"uid": 872, "level": "normal", "h1": "《史记》", "h2": "《弟子列传》", "h3": "67．65", "text": "宓不齐字子贱。少孔子三十岁。", "para_ids": [872]}
{"uid": 873, "level": "normal", "h1": "《史记》", "h2": "《弟子列传》", "h3": "67．66", "text": "孔子谓“子贱君子哉！鲁无君子，斯焉取斯？”", "para_ids": [873]}
{"uid": 874, "level": "normal", "h1": "《史记》", "h2": "《弟子列传》", "h3": "67．67", "text": "子贱为单父宰，反命于孔子，曰：“此国有贤不齐者五人，教不齐所以治者。”孔子曰：“惜哉不齐所治者小，所治者大则庶几矣。”", "para_ids": [874]}
{"uid": 875, "level": "normal", "h1": "《史记》", "h2": "《弟子列传》", "h3": "67．68", "text": "原宪字子思。", "para_ids": [875]}
{"uid": 876, "level": "normal", "h1": "《史记》", "h2": "《弟子列传》", "h3": "67．69", "text": "子思问耻。孔子曰：“国有道，谷。国无道，谷，耻也。”", "para_ids": [876]}
{"uid": 877, "level": "normal", "h1": "《史记》", "h2": "《弟子列传》", "h3": "67．70", "text": "子思曰：“克伐怨欲不行焉，可以为仁乎？”孔子曰：“可以为难矣，仁则吾弗知也。”", "para_ids": [877]}
{"uid": 878, "level": "normal", "h1": "《史记》", "h2": "《弟子列传》", "h3": "67．71", "text": "孔子卒，原宪遂亡在草泽中。子贡相卫，而结驷连骑，排藜藿入穷阎，过谢原宪。宪摄敝衣冠见子贡。子贡耻之，曰：“夫子岂病乎？”原宪曰：“吾闻之，无财者谓之贫，学道而不能行者谓之病。若宪，贫也，非病也。”子贡惭，不怿而去，终身耻其言之过也。", "para_ids": [878]}
{"uid": 879, "level": "normal", "h1": "《史记》", "h2": "《弟子列传》", "h3": "67．72", "text": "公冶长，齐人，字子长。", "para_ids": [879]}
{"uid": 880, "level": "normal", "h1": "《史记》", "h2": "《弟子列传》", "h3": "67．73", "text": "孔子曰：“长可妻也，虽在累绁之中，非其罪也。”以其子妻之。", "para_ids": [880]}
{"uid": 881, "level": "normal", "h1": "《史记》", "h2": "《弟子列传》", "h3": "67．74", "text": "南宫括字子容。", "para_ids": [881]}
{"uid": 882, "level": "normal", "h1": "《史记》", "h2": "《弟子列传》", "h3": "67．75", "text": "问孔子曰：“羿善射，奡荡舟，俱不得其死然；禹稷躬稼而有天下？”孔子弗答。容出，孔子曰：“君子哉若人！上德哉若人！”“国有道；不废；国无道，免于刑戮。”三复“白珪之玷”，以其兄之子妻之。", "para_ids": [882]}
{"uid": 883, "level": "normal", "h1": "《史记》", "h2": "《弟子列传》", "h3": "67．76", "text": "公皙哀字季次。", "para_ids": [883]}
{"uid": 884, "level": "normal", "h1": "《史记》", "h2": "《弟子列传》", "h3": "67．77", "text": "孔子曰：“天下无行，多为家臣，仕于都；唯季次未尝仕。”", "para_ids": [884]}
{"uid": 885, "level": "normal", "h1": "《史记》", "h2": "《弟子列传》", "h3": "67．78", "text": "曾蒧字皙。", "para_ids": [885]}
{"uid": 886, "level": "normal", "h1": "《史记》", "h2": "《弟子列传》", "h3": "67．79", "text": "侍孔子，孔子曰：“言尔志。”蒧曰：“春服既成，冠者五六人，童子六七人，浴乎沂，风乎舞雩，咏而归。”孔子喟尔叹曰：“吾与蒧也！”", "para_ids": [886]}
{"uid": 887, "level": "normal", "h1": "《史记》", "h2": "《弟子列传》", "h3": "67．80", "text": "颜无繇字路。路者，颜回父，父子尝各异时事孔子。", "para_ids": [887]}
{"uid": 888, "level": "normal", "h1": "《史记》", "h2": "《弟子列传》", "h3": "67．81", "text": "颜回死，颜路贫，请孔子车以葬。孔子曰：“材不材，亦各言其子也。鲤也死，有棺而无椁，吾不徒行以为之椁，以吾从大夫之后，不可以徒行。”", "para_ids": [888]}
{"uid": 889, "level": "normal", "h1": "《史记》", "h2": "《弟子列传》", "h3": "67．82", "text": "商瞿，鲁人，字子木。少孔子二十九岁。", "para_ids": [889]}
{"uid": 890, "level": "normal", "h1": "《史记》", "h2": "《弟子列传》", "h3": "67．83", "text": "孔子传《易》于瞿，瞿传楚人馯臂子弘，弘传江东人矫子庸疵，疵传燕人周子家竖，竖传淳于人光子乘羽，羽传齐人田子庄何，何传东武人王子中同，同传菑川人杨何。何元朔中以治《易》为汉中大夫。", "para_ids": [890]}
{"uid": 891, "level": "normal", "h1": "《史记》", "h2": "《弟子列传》", "h3": "67．84", "text": "高柴字子羔，少孔子三十岁。", "para_ids": [891]}
{"uid": 892, "level": "normal", "h1": "《史记》", "h2": "《弟子列传》", "h3": "67．85", "text": "子羔长不盈五尺，受业孔子，孔子以为愚。", "para_ids": [892]}
{"uid": 893, "level": "normal", "h1": "《史记》", "h2": "《弟子列传》", "h3": "67．86", "text": "子路使子羔为费郈宰，孔子曰：“贼夫人之子！”子路曰：“有民人焉，有社稷焉，何必读书然后为学！”孔子曰：“是故恶夫佞者。”", "para_ids": [893]}
{"uid": 894, "level": "normal", "h1": "《史记》", "h2": "《弟子列传》", "h3": "67．87", "text": "漆彫开字子开。", "para_ids": [894]}
{"uid": 895, "level": "normal", "h1": "《史记》", "h2": "《弟子列传》", "h3": "67．88", "text": "孔子使开仕，对曰：“吾斯之未能信。”孔子说。", "para_ids": [895]}
{"uid": 896, "level": "normal", "h1": "《史记》", "h2": "《弟子列传》", "h3": "67．89", "text": "公伯缭字子周。", "para_ids": [896]}
{"uid": 897, "level": "normal", "h1": "《史记》", "h2": "《弟子列传》", "h3": "67．90", "text": "周愬子路于季孙，子服景伯以告孔子，曰：“夫子固有惑志，缭也，吾力犹能肆诸市朝。”孔子曰：“道之将行，命也；道之将废，命也。公伯缭其如命何！”", "para_ids": [897]}
{"uid": 898, "level": "normal", "h1": "《史记》", "h2": "《弟子列传》", "h3": "67．91", "text": "司马耕字子牛。", "para_ids": [898]}
{"uid": 899, "level": "normal", "h1": "《史记》", "h2": "《弟子列传》", "h3": "67．92", "text": "牛多言而躁。问仁于孔子，孔子曰：“仁者其言也讱。”曰：“其言也讱，斯可谓之仁乎？”子曰：“为之难，言之得无讱乎！”", "para_ids": [899]}
{"uid": 900, "level": "normal", "h1": "《史记》", "h2": "《弟子列传》", "h3": "67．93", "text": "问君子，子曰：“君子不忧不惧。”曰：“不忧不惧，斯可谓之君子乎？”子曰：“内省不疚，夫何忧何惧！”", "para_ids": [900]}
{"uid": 901, "level": "normal", "h1": "《史记》", "h2": "《弟子列传》", "h3": "67．94", "text": "樊须字子迟。少孔子三十六岁。", "para_ids": [901]}
{"uid": 902, "level": "normal", "h1": "《史记》", "h2": "《弟子列传》", "h3": "67．95", "text": "樊迟请学稼，孔子曰：“吾不如老农。”请学圃，曰：“吾不如老圃。”樊迟出，孔子曰：“小人哉樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼！”", "para_ids": [902]}
{"uid": 903, "level": "normal", "h1": "《史记》", "h2": "《弟子列传》", "h3": "67．96", "text": "樊迟问仁，子曰：“爱人。”问智，曰：“知人。”", "para_ids": [903]}
{"uid": 904, "level": "normal", "h1": "《史记》", "h2": "《弟子列传》", "h3": "67．97", "text": "有若少孔子四十三岁。有若曰：“礼之用，和为贵，先王之道斯为美。小大由之，有所不行；知和而和，不以礼节之，亦不可行也。”“信近于义，言可复也；恭近于礼，远耻辱也；因不失其亲，亦可宗也。”", "para_ids": [904]}
{"uid": 905, "level": "normal", "h1": "《史记》", "h2": "《弟子列传》", "h3": "67．98", "text": "孔子既没，弟子思慕，有若状似孔子，弟子相与共立为师，师之如夫子时也。他日，弟子进问曰：“昔夫子当行，使弟子持雨具，已而果雨。弟子问曰：‘夫子何以知之？’”夫子曰：‘《诗》不云乎？“月离于毕，俾滂沱矣。”昨暮月不宿毕乎？’”他日，月宿毕，竟不雨。商瞿年长无子，其母为取室。孔子使之齐，瞿母请之。孔子曰：‘无忧，瞿年四十后当有五丈夫子。’已而果然。敢问夫子何以知此？”有若默然无以应。弟子起曰：“有子避之，此非子之座也！”", "para_ids": [905]}
{"uid": 906, "level": "normal", "h1": "《史记》", "h2": "《弟子列传》", "h3": "67．99", "text": "公西赤字子华。少孔子四十二岁。", "para_ids": [906]}
{"uid": 907, "level": "normal", "h1": "《史记》", "h2": "《弟子列传》", "h3": "67．100", "text": "子华使于齐，冉有为其母请粟。孔子曰：“与之釜。”请益，曰：“与之庾。”冉子与之粟五秉。孔子曰：“赤之适齐也，乘肥马，衣轻裘。吾闻君子周急不继富。”", "para_ids": [907]}
{"uid": 908, "level": "normal", "h1": "《史记》", "h2": "《弟子列传》", "h3": "67．101", "text": "巫马施字子旗。少孔子三十岁。", "para_ids": [908]}
{"uid": 909, "level": "normal", "h1": "《史记》", "h2": "《弟子列传》", "h3": "67．102", "text": "陈司败问孔子曰：“鲁昭公知礼乎？”孔子曰：“知礼。”退而揖巫马旗曰：“吾闻君子不党，君子亦党乎？鲁君娶吴女为夫人，命之为孟子。孟子姓姬，讳称同姓，故谓之孟子。鲁君而知礼，孰不知礼！”施以告孔子，孔子曰：“丘也幸，苟有过，人必知之。臣不可言君亲之恶，为讳者，礼也。”", "para_ids": [909]}
{"uid": 910, "level": "normal", "h1": "《史记》", "h2": "《弟子列传》", "h3": "67．103", "text": "梁鳣字叔鱼。少孔子二十九岁。", "para_ids": [910]}
{"uid": 911, "level": "normal", "h1": "《史记》", "h2": "《弟子列传》", "h3": "67．104", "text": "颜幸字子柳。少孔子四十六岁。", "para_ids": [911]}
{"uid": 912, "level": "normal", "h1": "《史记》", "h2": "《弟子列传》", "h3": "67．105", "text": "冉孺字子鲁，少孔子五十岁。", "para_ids": [912]}
{"uid": 913, "level": "normal", "h1": "《史记》", "h2": "《弟子列传》", "h3": "67．106", "text": "曹卹字子循。少孔子五十岁。", "para_ids": [913]}
{"uid": 914, "level": "normal", "h1": "《史记》", "h2": "《弟子列传》", "h3": "67．107", "text": "伯虔字子析，少孔子五十岁。", "para_ids": [914]}
{"uid": 915, "level": "normal", "h1": "《史记》", "h2": "《弟子列传》", "h3": "67．108", "text": "公孙龙字子石。少孔子五十三岁。", "para_ids": [915]}
{"uid": 916, "level": "normal", "h1": "《史记》", "h2": "《弟子列传》", "h3": "67．109", "text": "自子石已右三十五人，显有年名及受业闻见于书传。其四十有二人，无年及不见书传者纪于左：", "para_ids": [916]}
{"uid": 917, "level": "normal", "h1": "《史记》", "h2": "《弟子列传》", "h3": "67．110", "text": "冉季字子产。", "para_ids": [917]}
{"uid": 918, "level": "normal", "h1": "《史记》", "h2": "《弟子列传》", "h3": "67．111", "text": "公祖句兹字子之。", "para_ids": [918]}
{"uid": 919, "level": "normal", "h1": "《史记》", "h2": "《弟子列传》", "h3": "67．112", "text": "秦祖字子南。", "para_ids": [919]}
{"uid": 920, "level": "normal", "h1": "《史记》", "h2": "《弟子列传》", "h3": "67．113", "text": "漆雕哆字子敛。", "para_ids": [920]}
{"uid": 921, "level": "normal", "h1": "《史记》", "h2": "《弟子列传》", "h3": "67．114", "text": "颜高字子骄。", "para_ids": [921]}
{"uid": 922, "level": "normal", "h1": "《史记》", "h2": "《弟子列传》", "h3": "67．115", "text": "漆雕徒父。", "para_ids": [922]}
{"uid": 923, "level": "normal", "h1": "《史记》", "h2": "《弟子列传》", "h3": "67．116", "text": "壤驷赤字子徒。", "para_ids": [923]}
{"uid": 924, "level": "normal", "h1": "《史记》", "h2": "《弟子列传》", "h3": "67．117", "text": "商泽。", "para_ids": [924]}
{"uid": 925, "level": "normal", "h1": "《史记》", "h2": "《弟子列传》", "h3": "67．118", "text": "石作蜀字子明。", "para_ids": [925]}
{"uid": 926, "level": "normal", "h1": "《史记》", "h2": "《弟子列传》", "h3": "67．119", "text": "任不齐字选。", "para_ids": [926]}
{"uid": 927, "level": "normal", "h1": "《史记》", "h2": "《弟子列传》", "h3": "67．120", "text": "公良孺字子正。", "para_ids": [927]}
{"uid": 928, "level": "normal", "h1": "《史记》", "h2": "《弟子列传》", "h3": "67．121", "text": "后处字子里。", "para_ids": [928]}
{"uid": 929, "level": "normal", "h1": "《史记》", "h2": "《弟子列传》", "h3": "67．122", "text": "秦冉字开。", "para_ids": [929]}
{"uid": 930, "level": "normal", "h1": "《史记》", "h2": "《弟子列传》", "h3": "67．123", "text": "公夏首字乘。", "para_ids": [930]}
{"uid": 931, "level": "normal", "h1": "《史记》", "h2": "《弟子列传》", "h3": "67．124", "text": "奚容箴字子皙。", "para_ids": [931]}
{"uid": 932, "level": "normal", "h1": "《史记》", "h2": "《弟子列传》", "h3": "67．125", "text": "公肩定字子中。", "para_ids": [932]}
{"uid": 933, "level": "normal", "h1": "《史记》", "h2": "《弟子列传》", "h3": "67．126", "text": "颜祖字襄。", "para_ids": [933]}
{"uid": 934, "level": "normal", "h1": "《史记》", "h2": "《弟子列传》", "h3": "67．127", "text": "鄡单字子家。", "para_ids": [934]}
{"uid": 935, "level": "normal", "h1": "《史记》", "h2": "《弟子列传》", "h3": "67．128", "text": "句井疆。", "para_ids": [935]}
{"uid": 936, "level": "normal", "h1": "《史记》", "h2": "《弟子列传》", "h3": "67．129", "text": "罕父黑字子索。", "para_ids": [936]}
{"uid": 937, "level": "normal", "h1": "《史记》", "h2": "《弟子列传》", "h3": "67．130", "text": "秦商字子丕。", "para_ids": [937]}
{"uid": 938, "level": "normal", "h1": "《史记》", "h2": "《弟子列传》", "h3": "67．131", "text": "申党字周。", "para_ids": [938]}
{"uid": 939, "level": "normal", "h1": "《史记》", "h2": "《弟子列传》", "h3": "67．132", "text": "颜之仆字叔。", "para_ids": [939]}
{"uid": 940, "level": "normal", "h1": "《史记》", "h2": "《弟子列传》", "h3": "67．133", "text": "荣旂字子祈。", "para_ids": [940]}
{"uid": 941, "level": "normal", "h1": "《史记》", "h2": "《弟子列传》", "h3": "67．134", "text": "县成字子祺。", "para_ids": [941]}
{"uid": 942, "level": "normal", "h1": "《史记》", "h2": "《弟子列传》", "h3": "67．135", "text": "左人郢字行。", "para_ids": [942]}
{"uid": 943, "level": "normal", "h1": "《史记》", "h2": "《弟子列传》", "h3": "67．136", "text": "燕伋字思。", "para_ids": [943]}
{"uid": 944, "level": "normal", "h1": "《史记》", "h2": "《弟子列传》", "h3": "67．137", "text": "郑国字子徒。", "para_ids": [944]}
{"uid": 945, "level": "normal", "h1": "《史记》", "h2": "《弟子列传》", "h3": "67．138", "text": "秦非字子之。", "para_ids": [945]}
{"uid": 946, "level": "normal", "h1": "《史记》", "h2": "《弟子列传》", "h3": "67．139", "text": "施之常字子恒。", "para_ids": [946]}
{"uid": 947, "level": "normal", "h1": "《史记》", "h2": "《弟子列传》", "h3": "67．140", "text": "颜哙字子声。", "para_ids": [947]}
{"uid": 948, "level": "normal", "h1": "《史记》", "h2": "《弟子列传》", "h3": "67．141", "text": "步叔乘字子车。", "para_ids": [948]}
{"uid": 949, "level": "normal", "h1": "《史记》", "h2": "《弟子列传》", "h3": "67．142", "text": "原亢籍。", "para_ids": [949]}
{"uid": 950, "level": "normal", "h1": "《史记》", "h2": "《弟子列传》", "h3": "67．143", "text": "乐欬字子声。", "para_ids": [950]}
{"uid": 951, "level": "normal", "h1": "《史记》", "h2": "《弟子列传》", "h3": "67．144", "text": "廉絜字庸。", "para_ids": [951]}
{"uid": 952, "level": "normal", "h1": "《史记》", "h2": "《弟子列传》", "h3": "67．145", "text": "叔仲会字子期。", "para_ids": [952]}
{"uid": 953, "level": "normal", "h1": "《史记》", "h2": "《弟子列传》", "h3": "67．146", "text": "颜何字冉。", "para_ids": [953]}
{"uid": 954, "level": "normal", "h1": "《史记》", "h2": "《弟子列传》", "h3": "67．147", "text": "狄黑字皙。", "para_ids": [954]}
{"uid": 955, "level": "normal", "h1": "《史记》", "h2": "《弟子列传》", "h3": "67．148", "text": "邦巽字子敛。", "para_ids": [955]}
{"uid": 956, "level": "normal", "h1": "《史记》", "h2": "《弟子列传》", "h3": "67．149", "text": "孔忠。", "para_ids": [956]}
{"uid": 957, "level": "normal", "h1": "《史记》", "h2": "《弟子列传》", "h3": "67．150", "text": "公西舆如字子上。", "para_ids": [957]}
{"uid": 958, "level": "normal", "h1": "《史记》", "h2": "《弟子列传》", "h3": "67．151", "text": "公西葴字子上。", "para_ids": [958]}
{"uid": 959, "level": "normal", "h1": "《史记》", "h2": "《弟子列传》", "h3": "67．152", "text": "太史公曰：学者多称七十子之徒，誉者或过其实，毁者或损其真，钧之未覩厥容貌，则论言弟子籍，出孔氏古文近是。余以弟子名姓文字悉取《论语》弟子问并次为篇，疑者阙焉。", "para_ids": [959]}
{"uid": 960, "level": "normal", "h1": "《礼记》", "h2": "《檀弓上》", "h3": "3．1", "text": "公仪仲子之丧，檀弓免焉。仲子舍其孙而立其子，檀弓曰：“何居？我未之前闻也。”趋而就子服伯子于门右，曰：“仲子舍其孙而立其子，何也？”伯子曰：“仲子亦犹行古之道也。昔者文王舍伯邑考而立武王；微子舍其孙腯而立衍也；夫仲子亦犹行古之道也。”子游问诸孔子，孔子曰：“否！立孙。”", "para_ids": [960]}
{"uid": 961, "level": "normal", "h1": "《礼记》", "h2": "《檀弓上》", "h3": "3．5", "text": "孔子曰：“拜而后稽颡，颓乎其顺也；稽颡而后拜，颀乎其至也。三年之丧，吾从其至者。”", "para_ids": [961]}
{"uid": 962, "level": "normal", "h1": "《礼记》", "h2": "《檀弓上》", "h3": "3．6", "text": "孔子既得合葬于防，曰：“吾闻之，古也墓而不坟；今丘也，东西南北之人也，不可以弗识也。”于是封之，崇四尺。孔子先反，门人后，雨甚，至，孔子问焉，曰：“尔来何迟也？”曰：“防墓崩。”孔子不应。三。孔子泫然流涕曰：“吾闻之：古不修墓。”", "para_ids": [962]}
{"uid": 963, "level": "normal", "h1": "《礼记》", "h2": "《檀弓上》", "h3": "3．7", "text": "孔子哭子路于中庭。有人吊者而夫子拜之。既哭，进使者而问故。使者曰：“醢之矣。”遂命覆醢。", "para_ids": [963]}
{"uid": 964, "level": "normal", "h1": "《礼记》", "h2": "《檀弓上》", "h3": "3．8", "text": "曾子曰：“朋友之墓，有宿草而不哭焉。”", "para_ids": [964]}
{"uid": 965, "level": "normal", "h1": "《礼记》", "h2": "《檀弓上》", "h3": "3．10", "text": "孔子少孤，不知其墓。殡于五父之衢。人之见之者，皆以为葬也。其慎也，盖殡也。问于郰曼父之母，然后得合葬于防。", "para_ids": [965]}
{"uid": 966, "level": "normal", "h1": "《礼记》", "h2": "《檀弓上》", "h3": "3．14", "text": "穆公之母卒，使人问于曾子曰：“如之何？”对曰：“申也闻诸申之父曰：哭泣之哀，齐、斩之情，饘粥之食，自天子达。布幕，卫也；縿幕，鲁也。”", "para_ids": [966]}
{"uid": 967, "level": "normal", "h1": "《礼记》", "h2": "《檀弓上》", "h3": "3．16", "text": "鲁人有朝祥而莫歌者，子路笑之。夫子曰：“由，尔责于人，终无已夫？三年之丧，亦已久矣夫。”子路出，夫子曰：“又多乎哉，踰月则其善也。”", "para_ids": [967]}
{"uid": 968, "level": "normal", "h1": "《礼记》", "h2": "《檀弓上》", "h3": "3．18", "text": "曾子寝疾，病。乐正子春坐于床下，曾元、曾申坐于足，童子隅坐而执烛。童子曰：“华而睆，大夫之箦与？”子春曰：“止！”曾子闻之，瞿然曰：“呼！”曰：“华而睆，大夫之箦与？”曾子曰：“然，斯季孙之赐也，我未之能易也，元，起易箦。”曾元曰：“夫子之病革矣，不可以变，幸而至于旦，请敬易之。”曾子曰：“尔之爱我也不如彼；君子之爱人也以德，细人之爱人也以姑息。吾何求哉？吾得正而毙焉斯已矣。”举扶而易之。反席未安而没。", "para_ids": [968]}
{"uid": 969, "level": "normal", "h1": "《礼记》", "h2": "《檀弓上》", "h3": "3．23", "text": "孔子既祥，五日弹琴而不成声，十日而成笙歌。", "para_ids": [969]}
{"uid": 970, "level": "normal", "h1": "《礼记》", "h2": "《檀弓上》", "h3": "3．25", "text": "死而不吊者三：畏、厌、溺。子路有姊之丧，可以除之矣，而弗除也，孔子曰：“何弗除也？”子路曰：“吾寡兄弟而弗忍也。”孔子曰：“先王制礼，行道之人皆弗忍也。”子路闻之，遂除之。", "para_ids": [970]}
{"uid": 971, "level": "normal", "h1": "《礼记》", "h2": "《檀弓上》", "h3": "3．28", "text": "舜葬于苍梧之野，盖三妃未之从也。季武子曰：“周公盖祔。”曾子之丧，浴于爨室。", "para_ids": [971]}
{"uid": 972, "level": "normal", "h1": "《礼记》", "h2": "《檀弓上》", "h3": "3．30", "text": "子张病，召申祥而语之曰：“君子曰终，小人曰死；吾今日其庶几乎？”", "para_ids": [972]}
{"uid": 973, "level": "normal", "h1": "《礼记》", "h2": "《檀弓上》", "h3": "3．31", "text": "曾子曰：“始死之奠，其馀阁也与？”曾子曰：“小功不为位也者，是委巷之礼也。子思之哭嫂也为位，妇人倡踊；申祥之哭言思也亦然。”", "para_ids": [973]}
{"uid": 974, "level": "normal", "h1": "《礼记》", "h2": "《檀弓上》", "h3": "3．32", "text": "古者，冠缩缝，今也衡缝；故丧冠之反吉，非古也。曾子谓子思曰：“伋，吾执亲之丧也，水浆不入于口者七日。”子思曰：“先王之制礼也，过之者俯而就之，不至焉者跂而及之。故君子之执亲之丧也，水浆不入于口者三日，杖而后能起。”", "para_ids": [974]}
{"uid": 975, "level": "normal", "h1": "《礼记》", "h2": "《檀弓上》", "h3": "3．33", "text": "曾子曰：“小功不税，则是远兄弟终无服也，而可乎？”", "para_ids": [975]}
{"uid": 976, "level": "normal", "h1": "《礼记》", "h2": "《檀弓上》", "h3": "3．34", "text": "伯高之丧，孔氏之使者未至，冉子摄束帛、乘马而将之。孔子曰：“异哉，徒使我不诚礼于伯高。”伯高死于卫，赴于孔子，孔子曰：“吾恶乎哭诸？兄弟，吾哭诸庙；父之友，吾哭诸庙门之外；师，吾哭诸寝；朋友，吾哭诸寝门之外；所知，吾哭诸野。于野，则已疏；于寝，则已重。夫由赐也见我，吾哭诸赐氏。”遂命子贡为之主，曰：“为尔哭也来者，拜之；知伯高而来者。勿拜也。”", "para_ids": [976]}
{"uid": 977, "level": "normal", "h1": "《礼记》", "h2": "《檀弓上》", "h3": "3．35", "text": "曾子曰：“丧有疾，食肉饮酒，必有草木之滋焉。以为薑桂之谓也。”", "para_ids": [977]}
{"uid": 978, "level": "normal", "h1": "《礼记》", "h2": "《檀弓上》", "h3": "3．36", "text": "子夏丧其子而丧其明。曾子吊之曰：“吾闻之也：朋友丧明则哭之。”曾子哭，子夏亦哭，曰：“天乎！予之无罪也。”曾子怒曰：“商，女何无罪也？吾与女事夫子于洙、泗之间，退而老于西河之上，使西河之民疑女于夫子，尔罪一也；丧尔亲，使民未有闻焉，尔罪二也；丧尔子，丧尔明，尔罪三也。而曰女何无罪与！”子夏投其杖而拜曰：“吾过矣！吾过矣！吾离群而索居亦已久矣。”", "para_ids": [978]}
{"uid": 979, "level": "normal", "h1": "《礼记》", "h2": "《檀弓上》", "h3": "3．40", "text": "孔子之卫，遇旧馆人之丧，入而哭之哀。出，使子贡说骖而赙之。子贡曰：“于门人之丧，未有所说骖，说骖于旧馆，无乃已重乎？”夫子曰：“予乡者入而哭之，遇于一哀而出涕。予恶夫涕之无从也。小子行之。”", "para_ids": [979]}
{"uid": 980, "level": "normal", "h1": "《礼记》", "h2": "《檀弓上》", "h3": "3．41", "text": "孔子在卫，有送葬者，而夫子观之，曰：“善哉为丧乎！足以为法矣，小子识之。”子贡曰：“夫子何善尔也？”曰：“其往也如慕，其反也如疑。”子贡曰：“岂若速反而虞乎！”子曰：“小子识之，我未之能行也。”", "para_ids": [980]}
{"uid": 981, "level": "normal", "h1": "《礼记》", "h2": "《檀弓上》", "h3": "3．42", "text": "颜渊之丧，馈祥肉，孔子出受之；入，弹琴而后食之。", "para_ids": [981]}
{"uid": 982, "level": "normal", "h1": "《礼记》", "h2": "《檀弓上》", "h3": "3．43", "text": "孔子与门人立，拱而尚右，二三子亦皆尚右。孔子曰：“二三子之嗜学也，我则有姊之丧故也。”二三子皆尚左。", "para_ids": [982]}
{"uid": 983, "level": "normal", "h1": "《礼记》", "h2": "《檀弓上》", "h3": "3．44", "text": "孔子蚤作，负手曳杖，消摇于门，歌曰：“泰山其颓乎，梁木其坏乎，哲人其萎乎！”既歌而入，当户而坐。子贡闻之，曰：“泰山其颓，则吾将安仰？梁木其坏、哲人其萎，则吾将安放？夫子殆将病也。”遂趋而入。夫子曰：“赐！尔来何遟也？夏后氏殡于东阶之上，则犹在阼也；殷人殡于两楹之间，则与宾主夹之也；周人殡于西阶之上，则犹宾之也。而丘也殷人也。予畴昔之夜，梦坐奠于两楹之间。夫明王不兴，而天下其孰能宗予，予殆将死也。”盖寝疾七日而没。孔子之丧，门人疑所服。子贡曰：“昔者夫子之丧颜渊也，若丧子而无服；丧子路亦然。请丧夫子若丧父而无服。”", "para_ids": [983]}
{"uid": 984, "level": "normal", "h1": "《礼记》", "h2": "《檀弓上》", "h3": "3．45", "text": "孔子之丧，公西赤为志焉：饰棺、墙置翣设披，周也；设崇，殷也；绸练设旐，夏也。", "para_ids": [984]}
{"uid": 985, "level": "normal", "h1": "《礼记》", "h2": "《檀弓上》", "h3": "3．46", "text": "子张之丧，公明仪为志焉。褚幕丹质，蚁结于四隅，殷士也。", "para_ids": [985]}
{"uid": 986, "level": "normal", "h1": "《礼记》", "h2": "《檀弓上》", "h3": "3．47", "text": "子夏问于孔子曰：“居父母之仇如之何？”夫子曰：“寝苫枕干，不仕，弗与共天下也；遇诸市朝，不反兵而斗。”曰：“请问居昆弟之仇如之何？”曰：“仕弗与共国；衔君命而使，虽遇之不斗。”曰：“请问居从父、昆弟之仇如之何？”曰：“不为魁，主人能，则执兵而陪其后。”", "para_ids": [986]}
{"uid": 987, "level": "normal", "h1": "《礼记》", "h2": "《檀弓上》", "h3": "3．48", "text": "孔子之丧，二三子皆绖而出。群居则绖，出则否。", "para_ids": [987]}
{"uid": 988, "level": "normal", "h1": "《礼记》", "h2": "《檀弓上》", "h3": "3．50", "text": "子路曰：“吾闻诸夫子：‘丧礼，与其哀不足而礼有馀也，不若礼不足而哀有馀也。祭礼，与其敬不足而礼有馀也，不若礼不足而敬有馀也。’”", "para_ids": [988]}
{"uid": 989, "level": "normal", "h1": "《礼记》", "h2": "《檀弓上》", "h3": "3．51", "text": "曾子吊于负夏，主人既祖，填池，推柩而反之，降妇人而后行礼。从者曰：“礼与？”曾子曰：“夫祖者且也；且、胡为其不可以反宿也。”从者又问诸子游曰：“礼与？”子游曰：“饭于牖下，小敛于户内，大敛于阼，殡于客位，祖于庭，葬于墓，所以即远也。故丧事有进而无退。”曾子闻之曰：“多矣乎，予出祖者。”", "para_ids": [989]}
{"uid": 990, "level": "normal", "h1": "《礼记》", "h2": "《檀弓上》", "h3": "3．52", "text": "曾子袭裘而吊，子游裼裘而吊。曾子指子游而示人曰：“夫夫也，为习于礼者，如之何其裼裘而吊也。”主人既小敛，袒、括发；子游趋而出，袭裘、带、绖而入。曾子曰：“我过矣，我过矣，夫夫是也。”", "para_ids": [990]}
{"uid": 991, "level": "normal", "h1": "《礼记》", "h2": "《檀弓上》", "h3": "3．53", "text": "子夏既除丧而见，予之琴，和之而不和，弹之而不成声。作而曰：“哀未忘也。先王制礼，而弗敢过也。”子张既除丧而见，予之琴，和之而和，弹之而成声，作而曰：“先王制礼，不敢不至焉。”", "para_ids": [991]}
{"uid": 992, "level": "normal", "h1": "《礼记》", "h2": "《檀弓上》", "h3": "3．54", "text": "司寇惠子之丧，子游为之麻衰，牡麻绖，文子辞曰：“子辱与弥牟之弟游，又辱为之服，敢辞。”子游曰：“礼也。”文子退，反哭。子游趋而就诸臣之位，文子又辞曰：“子辱与弥牟之弟游，又辱为之服，又辱临其丧，敢辞。”子游曰：“固以请。”文子退，扶适子南面而立，曰：“子辱与弥牟之弟游，又辱为之服，又辱临其丧，虎也敢不复位。”子游趋而就客位。", "para_ids": [992]}
{"uid": 993, "level": "normal", "h1": "《礼记》", "h2": "《檀弓上》", "h3": "3．55", "text": "将军文子之丧，既除丧，而后越人来吊，主人深衣、练冠，待于庙，垂涕洟，子游观之曰：“将军文氏之子其庶几乎！亡于礼者之礼也，其动也中。”", "para_ids": [993]}
{"uid": 994, "level": "normal", "h1": "《礼记》", "h2": "《檀弓上》", "h3": "3．60", "text": "弁人有其母死而孺子泣者，孔子曰：“哀则哀矣，而难为继也。夫礼，为可传也，为可继也。故哭踊有节。”", "para_ids": [994]}
{"uid": 995, "level": "normal", "h1": "《礼记》", "h2": "《檀弓上》", "h3": "3．61", "text": "叔孙武叔之母死，既小敛，举者出户，出户袒，且投其冠，括发。子游曰：“知礼。”", "para_ids": [995]}
{"uid": 996, "level": "normal", "h1": "《礼记》", "h2": "《檀弓上》", "h3": "3．68", "text": "曾子与客立于门侧，其徒趋而出。曾子曰：“尔将何之？”曰：“吾父死，将出哭于巷。”曰：“反，哭于尔次。”曾子北面而吊焉。", "para_ids": [996]}
{"uid": 997, "level": "normal", "h1": "《礼记》", "h2": "《檀弓上》", "h3": "3．69", "text": "孔子曰：“之死而致死之，不仁而不可为也；之死而致生之，不知而不可为也。是故竹不成用，瓦不成味，木不成斲，琴瑟张而不平，竽笙备而不和，有钟磬而无簨虡，其曰明器，神明之也。”", "para_ids": [997]}
{"uid": 998, "level": "normal", "h1": "《礼记》", "h2": "《檀弓上》", "h3": "3．70", "text": "有子问于曾子曰：“问丧于夫子乎？”曰：“闻之矣：丧欲速贫，死欲速朽。”有子曰：“是非君子之言也。”曾子曰：“参也闻诸夫子也。”有子又曰：“是非君子之言也。”曾子曰：“参也与子游闻之。”有子曰：“然，然则夫子有为言之也。”曾子以斯言告于子游。子游曰：“甚哉，有子之言似夫子也。昔者夫子居于宋，见桓司马自为石椁，三年而不成。夫子曰：‘若是其靡也，死不如速朽之愈也。’死之欲速朽，为桓司马言之也。南宫敬叔反，必载宝而朝。夫子曰：‘若是其货也，丧不如速贫之愈也。’丧之欲速贫，为敬叔言之也。”曾子以子游之言告于有子，有子曰：“然，吾固曰非夫子之言也。”曾子曰：“子何以知之？”有子曰：“夫子制于中都，四寸之棺，五寸之椁，以斯知不欲速朽也。昔者夫子失鲁司寇，将之荆，盖先之以子夏，又申之以冉有，以斯知不欲速贫也。”", "para_ids": [998]}
{"uid": 999, "level": "normal", "h1": "《礼记》", "h2": "《檀弓上》", "h3": "3．72", "text": "仲宪言于曾子曰：“夏后氏用明器，示民无知也；殷人用祭器，示民有知也；周人兼用之，示民疑也。”曾子曰：“其不然乎！其不然乎！夫明器，鬼器也；祭器，人器也；夫古之人胡为而死其亲乎？”", "para_ids": [999]}
{"uid": 1000, "level": "normal", "h1": "《礼记》", "h2": "《檀弓上》", "h3": "3．73", "text": "公叔木有同母异父之昆弟死，问于子游。子游曰：“其大功乎？”狄仪有同母异父之昆弟死，问于子夏，子夏曰：“我未之前闻也；鲁人则为之齐衰。”狄仪行齐衰。今之齐衰，狄仪之问也。", "para_ids": [1000]}
{"uid": 1001, "level": "normal", "h1": "《礼记》", "h2": "《檀弓上》", "h3": "3．77", "text": "曾子曰：“尸未设饰，故帷堂，小敛而彻帷。”仲梁子曰：“夫妇方乱，故帷堂，小敛而彻帷。”", "para_ids": [1001]}
{"uid": 1002, "level": "normal", "h1": "《礼记》", "h2": "《檀弓上》", "h3": "3．78", "text": "小敛之奠，子游曰：“于东方。”曾子曰：“于西方，敛斯席矣。”小敛之奠在西方，鲁礼之末失也。", "para_ids": [1002]}
{"uid": 1003, "level": "normal", "h1": "《礼记》", "h2": "《檀弓上》", "h3": "3．83", "text": "子游问丧具，夫子曰：“称家之有亡。”子游曰：“有亡恶乎齐？”夫子曰：“有，毋过礼；苟亡矣，敛首足形，还葬，县棺而封，人岂有非之者哉。”", "para_ids": [1003]}
{"uid": 1004, "level": "normal", "h1": "《礼记》", "h2": "《檀弓上》", "h3": "3．84", "text": "司士贲告于子游曰：“请袭于床。”子游曰：“诺。”县子闻之，曰：“汏哉叔氏，专以礼许人。”", "para_ids": [1004]}
{"uid": 1005, "level": "normal", "h1": "《礼记》", "h2": "《檀弓上》", "h3": "3．85", "text": "宋襄公葬其夫人，醯醢百甕。曾子曰：“既曰明器矣，而又实之。”", "para_ids": [1005]}
{"uid": 1006, "level": "normal", "h1": "《礼记》", "h2": "《檀弓上》", "h3": "3．87", "text": "读赗，曾子曰：“非古也，是再告也。”", "para_ids": [1006]}
{"uid": 1007, "level": "normal", "h1": "《礼记》", "h2": "《檀弓上》", "h3": "3．89", "text": "子夏问诸夫子曰：“居君之母与妻之丧。”“居处言语饮食衎尔。”", "para_ids": [1007]}
{"uid": 1008, "level": "normal", "h1": "《礼记》", "h2": "《檀弓上》", "h3": "3．92", "text": "孔子之丧，有自燕来观者，舍于子夏氏。子夏曰：“圣人之葬人与？人之葬圣人也。子何观焉？昔者夫子言之曰：‘吾见封之若堂者矣，见若坊者矣，见若覆夏屋者矣，见若斧者矣。吾从若斧者焉。’马鬣封之谓也。今一日而三斩板，而已封，尚行夫子之志乎哉。”", "para_ids": [1008]}
{"uid": 1009, "level": "normal", "h1": "《礼记》", "h2": "《檀弓上》", "h3": "3．107", "text": "鲁哀公诔孔丘曰：“天不遗耆老，莫相予位焉，呜呼哀哉！尼父！”", "para_ids": [1009]}
{"uid": 1010, "level": "normal", "h1": "《礼记》", "h2": "《檀弓上》", "h3": "3．109", "text": "孔子恶野哭者。", "para_ids": [1010]}
{"uid": 1011, "level": "normal", "h1": "《礼记》", "h2": "《檀弓下》", "h3": "4．5", "text": "季武子寝疾，蟜固不说齐衰而入见，曰：“斯道也，将亡矣；士唯公门说齐衰。”武子曰：“不亦善乎，君子表微。”及其丧也，曾点倚其门而歌。", "para_ids": [1011]}
{"uid": 1012, "level": "normal", "h1": "《礼记》", "h2": "《檀弓下》", "h3": "4．10", "text": "子张死，曾子有母之丧；齐衰而往哭之。或曰：“齐衰不以吊。”曾子曰：“我吊也与哉？”", "para_ids": [1012]}
{"uid": 1013, "level": "normal", "h1": "《礼记》", "h2": "《檀弓下》", "h3": "4．11", "text": "有若之丧，悼公吊焉，子游摈，由左。", "para_ids": [1013]}
{"uid": 1014, "level": "normal", "h1": "《礼记》", "h2": "《檀弓下》", "h3": "4．15", "text": "丧礼，哀戚之至也，节哀，顺变也；君子念始之者也。复，尽爱之道也，有祷祠之心焉；望反诸幽，求诸鬼神之道也；北面，求诸幽之义也。拜稽颡，哀戚之至隐也；稽颡，隐之甚也。饭用米、贝，弗忍虚也；不以食道，用美焉尔。铭，明旌也，以死者为不可别已，故以其旗识识之。爱之，斯录之矣；敬之，斯尽其道焉耳。重，主道也，殷主缀重焉；周主重彻焉。奠以素器，以生者有哀素之心也；唯祭祀之礼，主人自尽焉尔；岂知神之所飨，亦以主人有齐敬之心也。辟踊，哀之至也，有筭，为之节文也。袒、括发，变也；愠，哀之变也。去饰，去美也；袒、括发，去饰之甚也。有所袒、有所袭，哀之节也。弁绖葛而葬，与神交之道也，有敬心焉。周人弁而葬，殷人冔而葬。歠主人、主妇、室老，为其病也，君命食之也。反哭升堂，反诸其所作也；主妇入于室，反诸其所养也。反哭之吊也，哀之至也，反而亡焉，失之矣，于是为甚。殷既封而吊，周反哭而吊。孔子曰：“殷已悫，吾从周。”葬于北方，北首，三代之达礼也，之幽之故也。既封，主人赠，而祝宿虞尸。既反哭，主人与有司视虞牲，有司以几筵舍奠于墓左，反，日中而虞。葬日虞，弗忍一日离也。是月也，以虞易奠。卒哭曰“成事”，是日也，以吉祭易丧祭，明日，祔于祖父。其变而之吉祭也，比至于祔，必于是日也接，不忍一日末有所归也。殷练而祔，周卒哭而祔。孔子善殷。", "para_ids": [1014]}
{"uid": 1015, "level": "normal", "h1": "《礼记》", "h2": "《檀弓下》", "h3": "4．19", "text": "孔子谓：为明器者，知丧道矣，备物而不可用也。哀哉！死者而用生者之器也。不殆于用殉乎哉。其曰明器，神明之也。涂车刍灵，自古有之，明器之道也。孔子谓为刍灵者善，谓为俑者不仁，不殆于用人乎哉。", "para_ids": [1015]}
{"uid": 1016, "level": "normal", "h1": "《礼记》", "h2": "《檀弓下》", "h3": "4．22", "text": "卫司徒敬子死，子夏吊焉，主人未小敛，绖而往。子游吊焉，主人既小敛，子游出绖，反哭。子夏曰：“闻之也与？”曰：“闻诸夫子，主人未改服则不绖。”", "para_ids": [1016]}
{"uid": 1017, "level": "normal", "h1": "《礼记》", "h2": "《檀弓下》", "h3": "4．23", "text": "曾子曰：“晏子可谓知礼也已，恭敬之有焉。”有若曰：“晏子一狐裘三十年，遣车一乘，及墓而反，国君七个，遣车七乘；大夫五个，遣车五乘，晏子焉知礼？”曾子曰：“国无道，君子耻盈礼焉；国奢，则示之以俭；国俭，则示之以礼。”", "para_ids": [1017]}
{"uid": 1018, "level": "normal", "h1": "《礼记》", "h2": "《檀弓下》", "h3": "4．24", "text": "国昭子之母死，问于子张曰：“葬及墓，男子、妇人安位？”子张曰：“司徒敬子之丧，夫子相，男子西乡，妇人东乡。”曰：“噫！毋。”曰：“我丧也斯沾。尔专之，宾为宾焉，主为主焉，妇人从男子皆西乡。”", "para_ids": [1018]}
{"uid": 1019, "level": "normal", "h1": "《礼记》", "h2": "《檀弓下》", "h3": "4．25", "text": "穆伯之丧，敬姜昼哭；文伯之丧，昼夜哭。孔子曰：“知礼矣。”文伯之丧，敬姜据其床而不哭，曰：“昔者吾有斯子也，吾以将为贤人也，吾未尝以就公室；今及其死也，朋友诸臣未有出涕者，而内人皆行哭失声。斯子也，必多旷于礼矣夫。”", "para_ids": [1019]}
{"uid": 1020, "level": "normal", "h1": "《礼记》", "h2": "《檀弓下》", "h3": "4．27", "text": "有子与子游立，见孺子慕者，有子谓子游曰：“予壹不知夫丧之踊也，予欲去之久矣。情在于斯，其是也夫？”子游曰：“礼：有微情者，有以故兴物者；有直情而径行者，戎狄之道也。礼道则不然，人喜则斯陶，陶斯咏，咏斯犹，犹斯舞，舞斯愠，愠斯戚，戚斯叹，叹斯辟，辟斯踊矣，品节斯，斯之谓礼。人死，斯恶之矣，无能也，斯倍之矣。是故制绞、衾，设蒌、翣，为使人勿恶也。始死，脯、醢之奠；将行，遣而行之，既葬而食之，未有见其飨之者也；自上世以来，未之有舍也，为使人勿倍也。故子之所刺于礼者，亦非礼之訾也。”", "para_ids": [1020]}
{"uid": 1021, "level": "normal", "h1": "《礼记》", "h2": "《檀弓下》", "h3": "4．30", "text": "子张问曰：“《书》云：‘高宗三年不言，言乃讙。’有诸？”仲尼曰：“胡为其不然也？古者天子崩，王世子听于冢宰三年。”", "para_ids": [1021]}
{"uid": 1022, "level": "normal", "h1": "《礼记》", "h2": "《檀弓下》", "h3": "4．35", "text": "子路曰：“伤哉贫也，生无以为养，死无以为礼也。”孔子曰：“啜菽饮水尽其欢，斯之谓孝；敛手足形，还葬而无椁，称其财，斯之谓礼。”", "para_ids": [1022]}
{"uid": 1023, "level": "normal", "h1": "《礼记》", "h2": "《檀弓下》", "h3": "4．39", "text": "仲遂卒于垂；壬午犹绎，《万》入去《籥》。仲尼曰：“非礼也，卿卒不绎。”", "para_ids": [1023]}
{"uid": 1024, "level": "normal", "h1": "《礼记》", "h2": "《檀弓下》", "h3": "4．41", "text": "战于郎，公叔禺人遇负杖入保者息，曰：“使之虽病也，任之虽重也，君子不能为谋也，士弗能死也。不可！我则既言矣。”与其邻重汪踦往，皆死焉。鲁人欲勿殇重汪踦，问于仲尼。仲尼曰：“能执干戈以卫社稷，虽欲勿殇也，不亦可乎！”", "para_ids": [1024]}
{"uid": 1025, "level": "normal", "h1": "《礼记》", "h2": "《檀弓下》", "h3": "4．42", "text": "子路去鲁，谓颜渊曰：“何以赠我？”曰：“吾闻之也：去国则哭于墓而后行，反其国不哭，展墓而入。”谓子路曰：“何以处我？”子路曰：“吾闻之也，过墓则式，过祀则下。”", "para_ids": [1025]}
{"uid": 1026, "level": "normal", "h1": "《礼记》", "h2": "《檀弓下》", "h3": "4．43", "text": "工尹商阳与陈弃疾追吴师，及之。陈弃疾谓工尹商阳曰：“王事也，子手弓而可。”手弓。“子射诸。”射之，毙一人，韔弓。又及，谓之，又毙二人。每毙一人，揜其目。止其御曰：“朝不坐，燕不与，杀三人，亦足以反命矣。”孔子曰：“杀人之中，又有礼焉。”", "para_ids": [1026]}
{"uid": 1027, "level": "normal", "h1": "《礼记》", "h2": "《檀弓下》", "h3": "4．47", "text": "哀公使人吊蒉尚，遇诸道。辟于路，画宫而受吊焉。曾子曰：“蒉尚不如杞梁之妻之知礼也。齐庄公袭莒于夺，杞梁死焉。其妻迎其柩于路而哭之哀。庄公使人吊之。对曰：‘君之臣不免于罪，则将肆诸市朝，而妻妾执；君之臣免于罪，则有先人之敝庐在。君无所辱命。’”", "para_ids": [1027]}
{"uid": 1028, "level": "normal", "h1": "《礼记》", "h2": "《檀弓下》", "h3": "4．56", "text": "孔子过泰山侧，有妇人哭于墓者而哀，夫子式而听之。使子贡问之曰：“子之哭也，壹似重有忧者。”而曰：“然，昔者吾舅死于虎，吾夫又死焉，今吾子又死焉。”夫子曰：“何为不去也？”曰：“无苛政。”夫子曰：“小子识之，苛政猛于虎也。”", "para_ids": [1028]}
{"uid": 1029, "level": "normal", "h1": "《礼记》", "h2": "《檀弓下》", "h3": "4．59", "text": "延陵季子适齐，于其反也，其长子死，葬于赢博之间。孔子曰：“延陵季子，吴之习于礼者也。”住而观其葬焉。其坎深不至于泉，其敛以时服。既葬而封，广轮揜坎，其高可隐也。既封，左袒，右还其封且号者三，曰：“骨肉归复于土，命也。若魂气则无不之也，无不之也。”而遂行。孔子曰：“延陵季子之于礼也，其合矣乎。”", "para_ids": [1029]}
{"uid": 1030, "level": "normal", "h1": "《礼记》", "h2": "《檀弓下》", "h3": "4．62", "text": "齐大饥，黔敖为食于路，以待饿者而食之。有饿者蒙袂辑屦贸贸然来。黔敖左奉食，右执饮，曰：“嗟！来食。”饿者扬其目而视之，曰：“予唯不食嗟来之食，以至于斯也。”从而谢焉；终不食而死。曾子闻之，曰：“微与？其嗟也可去，其谢也可食。”", "para_ids": [1030]}
{"uid": 1031, "level": "normal", "h1": "《礼记》", "h2": "《檀弓下》", "h3": "4．65", "text": "仲尼之畜狗死，使子贡埋之，曰：“吾闻之也，敝帷不弃，为埋马也；敝盖不弃，为埋狗也。丘也贫，无盖；于其封也，亦予之席，毋使其首陷焉。”路马死，埋之以帷。", "para_ids": [1031]}
{"uid": 1032, "level": "normal", "h1": "《礼记》", "h2": "《檀弓下》", "h3": "4．66", "text": "季孙之母死，哀公吊焉，曾子与子贡吊焉，阍人为君在，弗内也。曾子与子贡入于其厩而修容焉。子贡先入，阍人曰：“乡者已告矣。”曾子后入，阍人辟之。涉内霤，卿大夫皆辟位，公降一等而揖之。君子言之曰：“尽饰之道，斯其行者远矣。”", "para_ids": [1032]}
{"uid": 1033, "level": "normal", "h1": "《礼记》", "h2": "《檀弓下》", "h3": "4．67", "text": "阳门之介夫死，司城子罕入而哭之哀。晋人之觇宋者反报于晋侯曰：“阳门之介夫死，而子罕哭之哀，而民说，殆不可伐也。”孔子闻之曰：“善哉觇国乎！《诗》云：‘凡民有丧，扶服救之。’虽微晋而已，天下其孰能当之。”", "para_ids": [1033]}
{"uid": 1034, "level": "normal", "h1": "《礼记》", "h2": "《檀弓下》", "h3": "4．69", "text": "孔子之故人曰原壤，其母死，夫子助之沐椁。原壤登木曰：“久矣予之不讬于音也。”歌曰：“貍首之班然，执女手之卷然。”夫子为弗闻也者而过之，从者曰：“子未可以已乎？”夫子曰：“丘闻之，亲者毋失其为亲也，故者毋失其为故也。”", "para_ids": [1034]}
{"uid": 1035, "level": "normal", "h1": "《礼记》", "h2": "《檀弓下》", "h3": "4．75", "text": "孔子曰：“卫人之祔也，离之；鲁人之祔也，合之，善夫。”", "para_ids": [1035]}
{"uid": 1036, "level": "normal", "h1": "《礼记》", "h2": "《曾子问》", "h3": "7．1", "text": "曾子问曰：“君薨而世子生，如之何？”孔子曰：“卿、大夫、士从摄主北面于西阶南。大祝裨冕，执束帛，升自西阶，尽等，不升堂，命毋哭。祝声三，告曰：‘某之子生，敢告。’升，奠币于殡东几上，哭，降。众主人、卿、大夫、士、房中皆哭，不踊。尽一哀，反位。遂朝奠。小宰升举币。三日，众主人、卿、大夫、士如初位，北面。大宰、大宗、大祝皆裨冕。少师奉子以衰；祝先，子从，宰、宗人从。入门，哭者止，子升自西阶。殡前北面。祝立于殡东南隅。祝声三，曰：‘某之子某，从执事敢见。’子拜稽颡，哭。祝、宰、宗人、众主人、卿、大夫、士哭，踊三者三，降，东反位，皆袒，子踊，房中亦踊三者三。袭衰，杖，亦出。大宰命祝、史以名徧告于五祀、山川。”", "para_ids": [1036]}
{"uid": 1037, "level": "normal", "h1": "《礼记》", "h2": "《曾子问》", "h3": "7．2", "text": "曾子问曰：“如已葬而世子生，则如之何？”孔子曰：“大宰、大宗从大祝而告于祢。三月，乃名于祢，以名徧告，及社稷、宗庙、山川。”", "para_ids": [1037]}
{"uid": 1038, "level": "normal", "h1": "《礼记》", "h2": "《曾子问》", "h3": "7．3", "text": "孔子曰：“诸侯适天子，必告于祖，奠于祢。冕而出视朝，命祝、史告于、宗庙、山川。乃命国家五官而后行，道而出。告者五日而徧，过是，非礼也。凡告用牲、币。反亦如之。诸侯相见，必告于祢，朝服而出视朝。命祝、史告于五庙、所过山川。亦命国家五官，道而出。反必亲告于祖、祢。乃命祝、史告至于前所告者，而后听朝而入。”", "para_ids": [1038]}
{"uid": 1039, "level": "normal", "h1": "《礼记》", "h2": "《曾子问》", "h3": "7．4", "text": "曾子问曰：“并有丧，如之何？何先何后？”孔子曰：“葬、先轻而后重；其奠也，先重而后轻；礼也。自启及葬，不奠，行葬不哀次；反葬奠，而后辞于殡，遂修葬事。其虞也，先重而后轻，礼也。”", "para_ids": [1039]}
{"uid": 1040, "level": "normal", "h1": "《礼记》", "h2": "《曾子问》", "h3": "7．5", "text": "孔子曰：“宗子虽七十，无无主妇；非宗子，虽无主妇可也。”", "para_ids": [1040]}
{"uid": 1041, "level": "normal", "h1": "《礼记》", "h2": "《曾子问》", "h3": "7．6", "text": "曾子问曰：“将冠子，冠者至，揖让而入，闻齐衰、大功之丧，如之何？”孔子曰：“内丧则废，外丧则冠而不醴，彻馔而埽，即位而哭。如冠者未至，则废。如将冠子而未及期日，而有齐衰、大功、小功之丧，则因丧服而冠。”“除丧不改冠乎？”孔子曰：“天子赐诸侯、大夫冕弁服于大庙，归设奠，服赐服，于斯乎有冠醮，无冠醴。父没而冠，则已冠埽地而祭于祢；已祭而见伯父叔父，而后飨冠者。”", "para_ids": [1041]}
{"uid": 1042, "level": "normal", "h1": "《礼记》", "h2": "《曾子问》", "h3": "7．7", "text": "曾子问曰：“祭如之何则不行旅酬之事矣？”孔子曰：“闻之，小祥者，主人练祭而不旅，奠酬于宾，宾弗举，礼也。昔者，鲁昭公练而举酬行旅，非礼也；孝公大祥，奠酬弗举，亦非礼也。”", "para_ids": [1042]}
{"uid": 1043, "level": "normal", "h1": "《礼记》", "h2": "《曾子问》", "h3": "7．8", "text": "曾子问曰：“大功之丧，可以与于馈奠之事乎？”孔子曰：“岂大功耳！自斩衰以下皆可，礼也。”曾子曰：“不以轻服而重相为乎？”孔子曰：“非此之谓也。天子诸侯之丧，斩衰者奠；大夫，齐衰者奠；士，则朋友奠；不足，则取于大功以下者；不足，则反之。”曾子问曰：“小功可以与于祭乎？”孔子曰：“何必小功耳！自斩衰以下与祭；礼也。”曾子曰：“不以轻丧而重祭乎？”孔子曰：“天子诸侯之丧祭也，不斩衰者不与祭；大夫，齐衰者与祭；士，祭不足，则取于兄弟大功以下者。”", "para_ids": [1043]}
{"uid": 1044, "level": "normal", "h1": "《礼记》", "h2": "《曾子问》", "h3": "7．9", "text": "曾子问曰：“相识，有丧服可以与于祭乎？”孔子曰：“缌不祭，又何助于人。”", "para_ids": [1044]}
{"uid": 1045, "level": "normal", "h1": "《礼记》", "h2": "《曾子问》", "h3": "7．10", "text": "曾子问曰：“废丧服，可以与于馈奠之事乎？”孔子曰：“说衰与奠，非礼也；以摈相可也。”", "para_ids": [1045]}
{"uid": 1046, "level": "normal", "h1": "《礼记》", "h2": "《曾子问》", "h3": "7．11", "text": "曾子问曰：“昏礼既纳币，有吉日，女之父母死，则如之何？”孔子曰：“壻使人吊。如壻之父母死，则女之家亦使人吊。父丧称父，母丧称母。父母不在，则称伯父世母。壻，已葬，壻之伯父致命女氏曰：‘某之子有父母之丧，不得嗣为兄弟，使某致命。’女氏许诺，而弗敢嫁，礼也。壻，免丧，女之父母使人请，壻弗取，而后嫁之，礼也。女之父母死，壻亦如之。”", "para_ids": [1046]}
{"uid": 1047, "level": "normal", "h1": "《礼记》", "h2": "《曾子问》", "h3": "7．12", "text": "曾子问曰：“亲迎，女在涂，而壻之父母死，如之何？”孔子曰：“女改服，布深衣，缟总，以趋丧。女在涂，而女之父母死，则女反。”“如壻亲迎，女未至，而有齐衰、大功之丧，则如之何？”孔子曰：“男不入，改服于外次；女入，改服于内次；然后即位而哭。”曾子问曰：“除丧则不复昏礼乎？”孔子曰：“祭，过时不祭，礼也；又何反于初？”", "para_ids": [1047]}
{"uid": 1048, "level": "normal", "h1": "《礼记》", "h2": "《曾子问》", "h3": "7．13", "text": "孔子曰：“嫁女之家，三夜不息烛，思相离也。取妇之家，三日不举乐，思嗣亲也。三月而庙见，称‘来妇’也。择日而祭于祢，成妇之义也。”", "para_ids": [1048]}
{"uid": 1049, "level": "normal", "h1": "《礼记》", "h2": "《曾子问》", "h3": "7．14", "text": "曾子问曰：“女未庙见而死，则如之何？”孔子曰：“不迁于祖，不祔于皇姑，壻不杖、不菲、不次，归葬于女氏之党，示未成妇也。”", "para_ids": [1049]}
{"uid": 1050, "level": "normal", "h1": "《礼记》", "h2": "《曾子问》", "h3": "7．15", "text": "曾子问曰：“取女有吉日而女死，如之何？”孔子曰：“壻齐衰而吊，既葬而除之。夫死亦如之。”曾子问曰：“丧有二孤，庙有二主，礼与？”孔子曰：“天无二日，土无二王，尝、禘、郊、社，尊无二上。未知其为礼也。昔者齐桓公亟举兵，作伪主以行。及反，藏诸祖庙。庙有二主，自桓公始也。丧之二孤，则昔者卫灵公适鲁，遭季桓子之丧，卫君请吊，哀公辞，不得命，公为主，客入吊。康子立于门右，北面；公揖让升自东阶，西乡；客升自西阶吊。公拜，兴哭；康子拜稽颡于位，有司弗辩也。今之二孤，自季康子之过也。”", "para_ids": [1050]}
{"uid": 1051, "level": "normal", "h1": "《礼记》", "h2": "《曾子问》", "h3": "7．16", "text": "曾子问曰：“古者师行，必以迁庙主行乎？”孔子曰：“天子巡守，以迁庙主行，载于齐车，言必有尊也。今也取七庙之主以行，则失之矣。当七庙五庙无虚主；虚主者，唯天子崩，诸侯薨，与去其国，与祫祭于祖，为无主耳。吾闻诸老聃曰：‘天子崩，国君薨，则祝取群庙之主而藏诸祖庙，礼也。卒哭成事而后，主各反其庙。君去其国，大宰取群庙之主以从，礼也。祫祭于祖，则祝迎四庙之主。主出庙入庙必跸。’老聃云。”", "para_ids": [1051]}
{"uid": 1052, "level": "normal", "h1": "《礼记》", "h2": "《曾子问》", "h3": "7．17", "text": "曾子问曰：“古者师行无迁主，则何主？”孔子曰：“主命。”问曰：“何谓也？”孔子曰：“天子诸侯将出，必以币、帛、皮、圭告于祖、祢，遂奉以出，载于齐车以行。每舍，奠焉而后就舍。反必告，设奠，卒，敛币、玉，藏诸两阶之间，乃出。盖贵命也。”", "para_ids": [1052]}
{"uid": 1053, "level": "normal", "h1": "《礼记》", "h2": "《曾子问》", "h3": "7．18", "text": "子游问曰：“丧慈母如母，礼与？”孔子曰：“非礼也。古者，男子外有傅，内有慈母，君命所使教子也，何服之有？昔者，鲁昭公少丧其母，有慈母良，及其死也，公弗忍也，欲丧之，有司以闻，曰：‘古之礼，慈母无服，今也君为之服，是逆古之礼而乱国法也；若终行之，则有司将书之以遗后世。无乃不可乎？’公曰：‘古者天子练冠以燕居。’公弗忍也，遂练冠以丧慈母。丧慈母自鲁昭公始也。”", "para_ids": [1053]}
{"uid": 1054, "level": "normal", "h1": "《礼记》", "h2": "《曾子问》", "h3": "7．19", "text": "曾子问曰：“诸侯旅见天子，入门不得终礼，废者几？”孔子曰：“四。”请问之。曰：“大庙火，日食，后之丧，雨霑服失容，则废。如诸侯皆在而日食，则从天子救日，各以其方色与其兵。大庙火，则从天子救火，不以方色与兵。”", "para_ids": [1054]}
{"uid": 1055, "level": "normal", "h1": "《礼记》", "h2": "《曾子问》", "h3": "7．20", "text": "曾子问曰：“诸侯相见，揖让入门，不得终礼，废者几？”孔子曰：“六。”请问之。曰：“天子崩，大庙火，日食，后、夫人之丧，雨霑服失容，则废。”", "para_ids": [1055]}
{"uid": 1056, "level": "normal", "h1": "《礼记》", "h2": "《曾子问》", "h3": "7．21", "text": "曾子问曰：“天子尝、禘、郊、社、五祀之祭，簠、簋既陈，天子崩，后之丧，如之何？”孔子曰：“废。”", "para_ids": [1056]}
{"uid": 1057, "level": "normal", "h1": "《礼记》", "h2": "《曾子问》", "h3": "7．22", "text": "曾子问曰：“当祭而日食，大庙火，其祭也如之何？”孔子曰：“接祭而已矣。如牲至未杀，则废。”", "para_ids": [1057]}
{"uid": 1058, "level": "normal", "h1": "《礼记》", "h2": "《曾子问》", "h3": "7．24", "text": "曾子问曰：“诸侯之祭社稷，俎豆既陈，闻天子崩，后之丧，君薨，夫人之丧，如之何？”孔子曰：“废。自薨比至于殡，自启至于反哭，奉帅天子。”", "para_ids": [1058]}
{"uid": 1059, "level": "normal", "h1": "《礼记》", "h2": "《曾子问》", "h3": "7．25", "text": "曾子问曰：“大夫之祭，鼎、俎既陈，笾、豆既设，不得成礼，废者几？”孔子曰：“九。”请问之。曰：“天子崩，后之丧，君薨，夫人之丧，君之大庙火，日食，三年之丧，齐衰，大功，皆废。外丧自齐衰以下行也。其齐衰之祭也，尸入，三饭，不侑，酳不酢而已矣；大功，酢而已矣；小功、缌，室中之事而已矣。士之所以异者，缌不祭，所祭，于死者无服，则祭。”曾子问曰：“三年之丧，吊乎？”孔子曰：“三年之丧，练，不群立，不旅行。君子礼以饰情，三年之丧而吊哭，不亦虚乎？”曾子问曰：“大夫士有私丧，可以除之矣，而有君服焉，其除之也如之何？”孔子曰：“有君丧服于身，不敢私服，又何除焉？于是乎有过时而弗除也。君之丧服除而后殷祭，礼也。”", "para_ids": [1059]}
{"uid": 1060, "level": "normal", "h1": "《礼记》", "h2": "《曾子问》", "h3": "7．26", "text": "曾子问曰：“父母之丧，弗除可乎？”孔子曰：“先王制礼，过时弗举，礼也；非弗能勿除也，患其过于制也，故君子过时不祭，礼也。”", "para_ids": [1060]}
{"uid": 1061, "level": "normal", "h1": "《礼记》", "h2": "《曾子问》", "h3": "7．27", "text": "曾子问曰：“君薨，既殡，而臣有父母之丧，则如之何？”孔子曰：“归居于家，有殷事，则之君所，朝夕否。”曰：“君既启，而臣有父母之丧，则如之何？”孔子曰：“归哭而反送君。”曰：“君未殡，而臣有父母之丧，则如之何？”孔子曰：“归殡，反于君所，有殷事则归，朝夕否。大夫，室老行事；士，则子孙行事。大夫内子，有殷事，亦之君所，朝夕否。”", "para_ids": [1061]}
{"uid": 1062, "level": "normal", "h1": "《礼记》", "h2": "《曾子问》", "h3": "7．29", "text": "曾子问曰：“君出疆，以三年之戒，以椑从。君薨，其入如之何？”孔子曰：“共殡服，则子麻、弁绖、疏衰、菲、杖。入自阙，升自西阶。如小敛，则子免而从柩，入自门，升自阼阶。君、大夫、士一节也。”曾子问曰：“君之丧既引，闻父母之丧，如之何？”孔子曰：“遂。既封而归，不俟子。”曾子问曰：“父母之丧既引，及涂，闻君薨，如之何？”孔子曰：“遂。既封，改服而往。”", "para_ids": [1062]}
{"uid": 1063, "level": "normal", "h1": "《礼记》", "h2": "《曾子问》", "h3": "7．30", "text": "曾子问曰：“宗子为士，庶子为大夫，其祭也如之何？”孔子曰：“以上牲祭于宗子之家，祝曰：‘孝子某为介子某荐其常事。’若宗子有罪，居于他国，庶子为大夫，其祭也，祝曰：‘孝子某使介子某执其常事。’摄主不厌祭，不旅，不假，不绥祭，不配。布奠于宾，宾奠而不举，不归肉。其辞于宾曰：‘宗兄、宗弟、宗子在他国，使某辞。’”", "para_ids": [1063]}
{"uid": 1064, "level": "normal", "h1": "《礼记》", "h2": "《曾子问》", "h3": "7．31", "text": "曾子问曰：“宗子去在他国，庶子无爵而居者，可以祭乎？”孔子曰：“祭哉！”“请问其祭如之何？”孔子曰：“望墓而为坛，以时祭。若宗子死，告于墓而后祭于家。宗子死，称名不言‘孝’，身没而已。子游之徒，有庶子祭者，以此若义也。今之祭者，不首其义，故诬于祭也。”", "para_ids": [1064]}
{"uid": 1065, "level": "normal", "h1": "《礼记》", "h2": "《曾子问》", "h3": "7．32", "text": "曾子问曰：“祭必有尸乎？若厌祭亦可乎？”孔子曰：“祭成丧者必有尸，尸必以孙。孙幼，则使人抱之。无孙，则取于同姓可也。祭殇必厌，盖弗成也。祭成丧而无尸，是殇之也。”孔子曰：“有阴厌，有阳厌。”曾子问曰：“殇不祔祭，何谓阴厌、阳厌？”孔子曰：“宗子为殇而死，庶子弗为后也。其吉祭，特牲。祭殇不举肺，无肵俎，无玄酒，不告利成，是谓阴厌。凡殇，与无后者，祭于宗子之家，当室之白，尊于东房，是谓阳厌。”", "para_ids": [1065]}
{"uid": 1066, "level": "normal", "h1": "《礼记》", "h2": "《曾子问》", "h3": "7．33", "text": "曾子问曰：“葬既引，至于堩，日有食之，则有变乎？且不乎？”孔子曰：“昔者吾从老聃助葬于巷党，及堩，日有食之，老聃曰：‘丘！止柩，就道右，止哭以听变。’既明反而后行。曰：‘礼也。’反葬，而丘问之曰：‘夫柩不可以反者也，日有食之，不知其已之遟数，则岂如行哉？’老聃曰：‘诸侯朝天子，见日而行，逮日而舍奠；大夫使，见日而行，逮日而舍。夫柩不蚤出，不莫宿。见星而行者，唯罪人与奔父母之丧者乎？日有食之，安知其不见星也。且君子行礼，不以人之亲痁患。’吾闻诸老聃云。”", "para_ids": [1066]}
{"uid": 1067, "level": "normal", "h1": "《礼记》", "h2": "《曾子问》", "h3": "7．34", "text": "曾子问曰：“为君使而卒于舍，礼曰：‘公馆复，私馆不复。’凡所使之国，有司所授舍，则公馆已，何谓私馆不复也？”孔子曰：“善乎问之也！自卿、大夫、士之家曰私馆；公馆与公所为曰公馆。公馆复，此之谓也。”", "para_ids": [1067]}
{"uid": 1068, "level": "normal", "h1": "《礼记》", "h2": "《曾子问》", "h3": "7．35", "text": "曾子问曰：“下殇：土周葬于园，遂舆机而往，涂迩故也。今墓远，则其葬也如之何？”孔子曰：“吾闻诸老聃曰：‘昔者史佚有子而死，下殇也。墓远，召公谓之曰：“何以不棺敛于宫中？”史佚曰：“吾敢乎哉？”召公言于周公，周公曰：“岂不可？”史佚行之。’下殇用棺衣棺，自史佚始也。”", "para_ids": [1068]}
{"uid": 1069, "level": "normal", "h1": "《礼记》", "h2": "《曾子问》", "h3": "7．36", "text": "曾子问曰：“卿大夫将为尸于公，受宿矣，而有齐衰内丧，则如之何？”孔子曰：“出舍于公馆以待事，礼也。”孔子曰：“尸弁冕而出，卿、大夫、士皆下之，尸必式，必有前驱。”", "para_ids": [1069]}
{"uid": 1070, "level": "normal", "h1": "《礼记》", "h2": "《曾子问》", "h3": "7．37", "text": "子夏问曰：“三年之丧卒哭，金革之事无辟也者，礼与？初有司与？”孔子曰：“夏后氏三年之丧，既殡而致事，殷人既葬而致事。《记》曰：‘君子不夺人之亲，亦不可夺亲也。’此之谓乎？”子夏曰：“金革之事无辟也者，非与？”孔子曰：“吾闻诸老聃曰：‘昔者鲁公伯禽有为为之也，今以三年之丧从其利者，吾弗知也！’”", "para_ids": [1070]}
{"uid": 1071, "level": "normal", "h1": "《礼记》", "h2": "《文王世子》", "h3": "8．8", "text": "凡三王教世子必以礼乐。乐，所以修内也；礼，所以修外也。礼乐交错于中，发形于外，是故其成也怿，恭敬而温文。立大傅、少傅以养之，欲其知父子君臣之道也。大傅审父子君臣之道以示之，少傅奉世子，以观大傅之德行而审喻之。大傅在前，少傅在后；入则有保，出则有师，是以教喻而德成也。师也者，教之以事而喻诸德者也；保也者，慎其身以辅翼之而归诸道者也。《记》曰：“虞、夏、商、周有师、保，有疑、丞，设四辅及三公。不必备，唯其人。”语使能也。君子曰德，德成而教尊，教尊而官正，官正而国治，君之谓也。仲尼曰：“昔者周公摄政，践阼而治，抗《世子法》于伯禽，所以善成王也。闻之曰：‘为人臣者，杀其身有益于君则为之。’况于其身以善其君乎？周公优为之！”是故知为人子，然后可以为人父；知为人臣，然后可以为人君；知事人，然后能使人。成王幼，不能涖阼，以为世子，则无为也，是故抗《世子法》于伯禽，使之与成王居，欲令成王之知父子、君臣、长幼之义也。君之于世子也，亲则父也，尊则君也。有父之亲，有君之尊，然后兼天下而有之。是故养世子不可不慎也。行一物而三善皆得者，唯世子而已。其齿于学之谓也。故世子齿于学，国人观之，曰：“将君我而与我齿让，何也？”曰：“有父在，则礼然。”然而众知父子之道矣。其二曰：“将君我而与我齿让，何也？”曰：“有君在，则礼然。”然而众著于君臣之义也。其三曰：“将君我而与我齿让，何也？”曰：“长长也。”然而众知长幼之节矣。故父在斯为子，君在斯谓之臣，居子与臣之节，所以尊君亲亲也。故学之为父子焉，学之为君臣焉，学之为长幼焉，父子、君臣、长幼之道得而国治。语曰：“乐正司业，父师司成，一有元良，万国以贞。”世子之谓也。周公践阼。庶子之正于公族者，教之以孝弟、睦友、子爱，明父子之义，长幼之序。其朝于公：内朝，则东面北上；臣有贵者，以齿。其在外朝，则以官，司士为之。其在宗庙之中，则如外朝之位。宗人授事，以爵以官。其登馂、献、受爵，则以上嗣。庶子治之，虽有三命，不踰父兄。其公大事，则以其丧服之精麤为序。虽于公族之丧亦如之，以次主人。若公与族燕，则异姓为宾，膳宰为主人，公与父兄齿。族食，世降一等。", "para_ids": [1071]}
{"uid": 1072, "level": "normal", "h1": "《礼记》", "h2": "《礼运》", "h3": "9．1", "text": "昔者仲尼与于蜡宾，事毕，出游于观之上，喟然而叹。仲尼之叹，盖叹鲁也。言偃在侧，曰：“君子何叹？”孔子曰：“大道之行也，与三代之英，丘未之逮也，而有志焉。大道之行也，天下为公。选贤与能，讲信修睦，故人不独亲其亲，不独子其子，使老有所终，壮有所用，幼有所长，矜寡孤独废疾者，皆有所养。男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭，是谓大同。今大道既隐，天下为家，各亲其亲，各子其子，货力为己，大人世及以为礼。城郭沟池以为固，礼义以为纪；以正君臣，以笃父子，以睦兄弟，以和夫妇，以设制度，以立田里，以贤勇知，以功为己。故谋用是作，而兵由此起。禹、汤、文、武、成王、周公，由此其选也。此六君子者，未有不谨于礼者也。以著其义，以考其信，著有过，刑仁讲让，示民有常。如有不由此者，在埶者去，众以为殃，是谓小康。”", "para_ids": [1072]}
{"uid": 1073, "level": "normal", "h1": "《礼记》", "h2": "《礼运》", "h3": "9．2", "text": "言偃复问曰：“如此乎礼之急也？”孔子曰：“夫礼，先王以承天之道，以治人之情。故失之者死，得之者生。《诗》曰：‘相鼠有体，人而无礼，人而无礼，胡不遄死！’是故夫礼必本于天，殽于地，列于鬼神，达于丧、祭、射、御、冠、昏、朝、聘。故圣人以礼示之，故天下国家可得而正也。”", "para_ids": [1073]}
{"uid": 1074, "level": "normal", "h1": "《礼记》", "h2": "《礼运》", "h3": "9．3", "text": "言偃复问曰：“夫子之极言礼也，可得而闻与？”孔子曰：“我欲观夏道，是故之杞，而不足征也；吾得《夏时》焉。我欲观殷道，是故之宋，而不足征也；吾得《坤干》焉。《坤干》之义，《夏时》之等，吾以是观之。", "para_ids": [1074]}
{"uid": 1075, "level": "normal", "h1": "《礼记》", "h2": "《礼运》", "h3": "9．10", "text": "孔子曰：“于呼哀哉！我观周道，幽、厉伤之，吾舍鲁何适矣！鲁之郊、禘，非礼也，周公其衰矣！杞之郊也，禹也；宋之郊也，契也。是天子之事守也。故天子祭天地，诸侯祭社稷。", "para_ids": [1075]}
{"uid": 1076, "level": "normal", "h1": "《礼记》", "h2": "《礼器》", "h3": "10．16", "text": "有以素为贵者：至敬无文，父党无容，大圭不琢，大羹不和，大路素而越席，牺尊疏布鼏，樿杓；此以素为贵也。孔子曰：“礼，不可不省也！礼不同，不丰，不杀。”此之谓也。盖言称也。", "para_ids": [1076]}
{"uid": 1077, "level": "normal", "h1": "《礼记》", "h2": "《礼器》", "h3": "10．20", "text": "是故君子之行礼也，不可不慎也；众之纪也，纪散而众乱。孔子曰：“我战则克，祭则受福，盖得其道矣。”君子曰：“祭祀不祈，不麾蚤，不乐葆大，不善嘉事，牲不及肥大，荐不美多品。”", "para_ids": [1077]}
{"uid": 1078, "level": "normal", "h1": "《礼记》", "h2": "《礼器》", "h3": "10．21", "text": "孔子曰：“臧文仲安知礼！夏父弗綦逆祀而弗止也。燔柴于奥，夫奥者，老妇之祭也，盛于盆，尊于瓶。”", "para_ids": [1078]}
{"uid": 1079, "level": "normal", "h1": "《礼记》", "h2": "《礼器》", "h3": "10．23", "text": "周坐尸，诏侑武方；其礼亦然，其道一也；夏立尸而卒祭；殷坐尸。周旅酬六尸，曾子曰：“周礼其犹醵与！”", "para_ids": [1079]}
{"uid": 1080, "level": "normal", "h1": "《礼记》", "h2": "《礼器》", "h3": "10．36", "text": "孔子曰：“诵诗三百，不足以一献。一献之礼，不足以大飨，大飨之礼，不足以大旅，大旅具矣，不足以飨帝。毋轻议礼！”", "para_ids": [1080]}
{"uid": 1081, "level": "normal", "h1": "《礼记》", "h2": "《礼器》", "h3": "10．37", "text": "子路为季氏宰。季氏祭，逮闇而祭，日不足，继之以烛。虽有强力之容，肃敬之心，皆倦怠矣。有司跛倚以临祭，其为不敬大矣。他日祭，子路与，室事交乎户，堂事交乎阶，质明而始行事，晏朝而退。孔子闻之，曰：“谁谓由也而不知礼乎？”", "para_ids": [1081]}
{"uid": 1082, "level": "normal", "h1": "《礼记》", "h2": "《郊特牲》", "h3": "11．5", "text": "宾入大门而奏《肆夏》，示易以敬也。卒爵而乐阕，孔子屡叹之。奠酬而工升歌，发德也。歌者在上，匏、竹在下，贵人声也。乐由阳来者也，礼由阴作者也，阴阳和而万物得。", "para_ids": [1082]}
{"uid": 1083, "level": "normal", "h1": "《礼记》", "h2": "《郊特牲》", "h3": "11．14", "text": "乡人禓，孔子朝服立于阼，存室神也。", "para_ids": [1083]}
{"uid": 1084, "level": "normal", "h1": "《礼记》", "h2": "《郊特牲》", "h3": "11．15", "text": "孔子曰：“射之以乐也，何以听？何以射？”孔子曰：“士，使之射，不能，则辞以疾。县弧之义也。”孔子曰：“三日齐，一日用之，犹恐不敬；二日伐鼓，何居？”", "para_ids": [1084]}
{"uid": 1085, "level": "normal", "h1": "《礼记》", "h2": "《郊特牲》", "h3": "11．16", "text": "孔子曰：“绎之于库门内，祊之于东方，朝市之于西方，失之矣。”", "para_ids": [1085]}
{"uid": 1086, "level": "normal", "h1": "《礼记》", "h2": "《郊特牲》", "h3": "11．24", "text": "冠义：始冠之，缁布之冠也。大古冠布，齐则缁之。其緌也，孔子曰：“吾未之闻也。冠而敝之可也。”适子冠于阼，以著代也。醮于客位，加有成也。三加弥尊，喻其志也。冠而字之，敬其名也。委貌，周道也。章甫，殷道也。毋追，夏后氏之道也。周弁，殷冔，夏收。三王共皮弁、素积。无大夫冠礼，而有其昏礼。古者，五十而后爵，何大夫冠礼之有？诸侯之有冠礼，夏之末造也。天子之元子，士也。天下无生而贵者也。继世以立诸侯，象贤也。以官爵人，德之杀也。死而谥，今也；古者生无爵，死无谥。礼之所尊，尊其义也。失其义，陈其数，祝、史之事也。故其数可陈也，其义难知也。知其义而敬守之，天子之所以治天下也。", "para_ids": [1086]}
{"uid": 1087, "level": "normal", "h1": "《礼记》", "h2": "《内则》", "h3": "12．34", "text": "曾子曰：“孝子之养老也，乐其心，不违其志，乐其耳目，安其寝处，以其饮食忠养之。孝子之身终，终身也者，非终父母之身，终其身也；是故父母之所爱亦爱之，父母之所敬亦敬之，至于犬马尽然，而况于人乎！”凡养老，五帝宪，三王有乞言。五帝宪，养气体而不乞言，有善则记之为惇史。三王亦宪，既养老而后乞言，亦微其礼，皆有惇史。", "para_ids": [1087]}
{"uid": 1088, "level": "normal", "h1": "《礼记》", "h2": "《玉藻》", "h3": "13．13", "text": "朝服之以缟也，自季康子始也。孔子曰：“朝服而朝，卒朔然后服之。”曰：“国家未道，则不充其服焉。”唯君有黼裘以誓省，大裘非古也。", "para_ids": [1088]}
{"uid": 1089, "level": "normal", "h1": "《礼记》", "h2": "《玉藻》", "h3": "13．15", "text": "笏：天子以球玉，诸侯以象，大夫以鱼须文竹，士竹本象可也。见于天子与射，无说笏，入大庙说笏，非古也。小功不说笏，当事免则说之。既搢必盥，虽有执于朝，弗有盥矣。凡有指画于君前，用笏；造受命于君前，则书于笏，笏毕用也，因饰焉。笏度二尺有六寸，其中博三寸，其杀六分而去一。而素带，终辟，大夫素带，辟垂，士练带，率，下辟，居士锦带，弟子缟带。并纽约，用组。韠：君朱，大夫素，士爵韦。圜、杀、直，天子直，公侯前后方，大夫前方后挫角，士前后正。韠，下广二尺，上广一尺，长三尺，其颈五寸，肩，革带，博二寸。大夫大带四寸。杂带，君朱绿；大夫玄华，士缁辟，二寸，再缭四寸。凡带有率，无箴功，一命缊韨幽衡，再命赤韨幽衡，三命赤韨葱衡。天子素带，朱里，终辟，王后袆衣，夫人揄狄，三寸，长齐于带，绅长制，士三尺，有司二尺有五寸。子游曰：“参分带下，绅居二焉。”绅、韠、结三齐。君命屈狄。再命袆衣，一命襢衣，士褖衣。唯世妇命于奠茧，其他则皆从男子。凡侍于君，绅垂，足如履齐，颐霤，垂拱，视下而听上，视带以及袷，听乡任左。凡君召以三节，二节以走，一节以趋，在官不俟屦，在外不俟车。", "para_ids": [1089]}
{"uid": 1090, "level": "normal", "h1": "《礼记》", "h2": "《玉藻》", "h3": "13．18", "text": "君在不佩玉，左结佩，右设佩，居则设佩，朝则结佩，齐则綪结佩而爵韠。凡带必有佩玉，唯丧否。佩玉有冲牙，君子无故，玉不去身，君子于玉比德焉。天子佩白玉而玄组绶，公侯佩山玄玉而朱组绶，大夫佩水苍玉而纯组绶，世子佩瑜玉而綦组绶，士佩瓀玟而缊组绶，孔子佩象环五寸而綦组绶。", "para_ids": [1090]}
{"uid": 1091, "level": "normal", "h1": "《礼记》", "h2": "《玉藻》", "h3": "13．21", "text": "食枣、桃、李，弗致于核，瓜祭上环，食中，弃所操。凡食果实者后君子，火孰者先君子。有庆，非君赐不贺。有忧者，勤者有事则收之，走则拥之。孔子食于季氏，不辞，不食肉而飧。君赐车马，乘以拜赐；衣服，服以拜赐；君未有命，弗敢即乘服也。君赐，稽首，据掌致诸地；酒肉之赐，弗再拜。凡赐，君子与小人不同日。", "para_ids": [1091]}
{"uid": 1092, "level": "normal", "h1": "《礼记》", "h2": "《乐记》", "h3": "19．24", "text": "魏文侯问于子夏曰：“吾端冕而听古乐，则唯恐卧；听郑、卫之音，则不知倦。敢问古乐之如彼何也？新乐之如此何也？”子夏对曰：“今夫古乐，进旅退旅，和正以广。弦、匏、笙、簧，会守拊、鼓，始奏以文，复乱以武，治乱以相，讯疾以雅。君子于是语，于是道古，修身及家，平均天下。此古乐之发也。”", "para_ids": [1092]}
{"uid": 1093, "level": "normal", "h1": "《礼记》", "h2": "《乐记》", "h3": "19．25", "text": "“今夫新乐，进俯退俯，奸声以滥，溺而不止；及优、侏儒，獶杂子女，不知父子。乐终不可以语，不可以道古。此新乐之发也。今君之所问者乐也，所好者音也！夫乐者，与音相近而不同。”文侯曰：“敢问何如？”子夏对曰：“夫古者，天地顺而四时当，民有德而五谷昌，疾疢不作而无妖祥，此之谓大当。然后圣人作为父子君臣，以为纪纲。纪纲既正，天下大定。天下大定，然后正六律，和五声，弦歌《诗》、《颂》，此之谓德音；德音之谓乐。《诗》云：‘莫其德音，其德克明。克明克类，克长克君，王此大邦；克顺克俾，俾于文王，其德靡悔。既受帝祉，施于孙子。’此之谓也。今君之所好者，其溺音乎？”文侯曰：“敢问溺音何从出也？”子夏对曰：“郑音好滥淫志，宋音燕女溺志，卫音趋数烦志，齐音敖辟乔志；此四者皆淫于色而害于德，是以祭祀弗用也。《诗》云：‘肃雍和鸣，先祖是听。’夫肃肃，敬也；雍雍，和也。夫敬以和，何事不行。为人君者谨其所好恶而已矣。君好之，则臣为之。上行之，则民从之。《诗》云：‘诱民孔易。’此之谓也。然后圣人作为鞉、鼓、椌、楬、壎、篪，此六者，德音之音也。然后锺、磬、竽、瑟以和之，干、戚、旄、狄以舞之，此所以祭先王之庙也，所以献、酬、酳、酢也，所以官序贵贱各得其宜也，所以示后世有尊卑长幼之序也。锺声铿，铿以立号，号以立横，横以立武。君子听锺声则思武臣。石声磬，磬以立辨，辨以致死。君子听磬声则思死封疆之臣。丝声哀，哀以立廉，廉以立志。君子听琴瑟之声则思志义之臣。竹声滥，滥以立会，会以聚众。君子听竽、笙、箫、管之声则思畜聚之臣。鼓鼙之声讙，讙以立动，动以进众。君子听鼓鼙之声则思将帅之臣。君子之听音，非听其铿鎗而已也，彼亦有所合之也。”", "para_ids": [1093]}
{"uid": 1094, "level": "normal", "h1": "《礼记》", "h2": "《乐记》", "h3": "19．26", "text": "宾牟贾侍坐于孔子，孔子与之言，及乐，曰：“夫《武》之备戒之已久，何也？”对曰：“病不得其众也。”“咏叹之，淫液之，何也？”对曰：“恐不逮事也。”“发扬蹈厉之已蚤，何也？”对曰：“及时事也。”“《武》坐，致右宪左，何也？”对曰：“非《武》坐也。”“声淫及商，何也？”对曰：“非《武》音也。”子曰：“若非《武》音，则何音也？”对曰：“有司失其传也。若非有司失其传，则武王之志荒矣。”子曰：“唯！丘之闻诸苌弘，亦若吾子之言是也。”宾牟贾起，免席而请曰：“夫《武》之备戒之已久，则既闻命矣，敢问迟之迟而又久，何也？”子曰：“居！吾语汝。夫乐者，象成者也；总干而山立，武王之事也；发扬蹈厉，大公之志也。《武》乱皆坐，周、召之治也。且夫《武》，始而北出，再成而灭商。三成而南，四成而南国是疆，五成而分周公左，召公右，六成复缀，以崇天子。夹振之而驷伐，盛威于中国也。分夹而进，事蚤济也。久立于缀，以待诸侯之至也。且女独未闻牧野之语乎？武王克殷，反商。未及下车而封黄帝之后于蓟，封帝尧之后于祝，封帝舜之后于陈。下车而封夏后氏之后于杞，投殷之后于宋。封王子比干之墓：释箕子之囚，使之行商容而复其位。庶民弛政，庶士倍禄。济河而西，马散之华山之阳而弗复乘；牛散之桃林之野而弗复服。车甲衅而藏之府库，而弗复用。倒载干戈，包之以虎皮；将帅之士，使为诸侯；名之曰‘建櫜’。然后天下知武王之不复用兵也。散军而郊射，左射《貍首》，右射《驺虞》，而贯革之射息也。裨冕搢笏，而虎贲之士说剑也。祀乎明堂而民知孝。朝觐，然后诸侯知所以臣；耕借，然后诸侯知所以敬。五者，天下之大教也。食三老、五更于大学，天子袒而割牲，执酱而馈，执爵而酳，冕而揔干，所以教诸侯之弟也。若此，则周道四达，礼乐交通。则夫《武》之遟久，不亦宜乎？”君子曰：礼乐不可斯须去身。致乐以治心，则易直子谅之心油然生矣。易直子谅之心生则乐，乐则安，安则久，久则天，天则神。天则不言而信，神则不怒而威，致乐以治心者也。致礼以治躬则庄敬，庄敬则严威。心中斯须不和不乐，而鄙诈之心入之矣。外貌斯须不庄不敬，而易慢之心入之矣。故乐也者，动于内者也；礼也者，动于外者也。乐极和，礼极顺，内和而外顺，则民瞻其颜色，而弗与争也；望其容貌，而民不生易僈焉。故德煇动于内，而民莫不承听；理发诸外，而民莫不承顺。故曰：“致礼乐之道，举而错之天下，无难矣。”乐也者，动于内者也；礼也者，动于外者也。故礼主其减，乐主其盈。礼减而进，以进为文；乐盈而反，以反为文。礼减而不进则销，乐盈而不反则放；故礼有报而乐有反。礼得其报则乐，乐得其反则安；礼之报，乐之反，其义一也。夫乐者乐也，人情之所不能免也。乐必发于声音，形于动静，人之道也。声音动静，性术之变尽于此矣。故人不耐无乐，乐不耐无形，形而不为道，不耐无乱。", "para_ids": [1094]}
{"uid": 1095, "level": "normal", "h1": "《礼记》", "h2": "《乐记》", "h3": "19．29", "text": "子赣见师乙而问焉，曰：“赐闻声歌各有宜也，如赐者，宜何歌也？”师乙曰：“乙，贱工也，何足以问所宜？请诵其所闻，而吾子自执焉。爱者宜歌《商》；温良而能断者宜歌《齐》。夫歌者，直己而陈德也。动己而天地应焉，四时和焉，星辰理焉，万物育焉。故《商》者，五帝之遗声也。宽而静，柔而正者宜歌《颂》。广大而静，疏达而信者宜歌《大雅》。恭俭而好礼者，宜歌《小雅》，正直而静，廉而谦者宜歌《风》。肆直而慈爱。商之遗声也，商人识之，故谓之《商》。《齐》者，三代之遗声也，齐人识之，故谓之《齐》。明乎商之音者，临事而屡断；明乎齐之音者，见利而让。临事而屡断，勇也；见利而让，义也。有勇有义，非歌孰能保此？故歌者，上如抗，下如队，曲如折，止如槀木，倨中矩，句中钩，累累乎端如贯珠。故歌之为言也，长言之也。说之，故言之；言之不足，故长言之；长言之不足，故嗟叹之；嗟叹之不足，故不知手之舞之，足之蹈之也。”子贡问乐。", "para_ids": [1095]}
{"uid": 1096, "level": "normal", "h1": "《礼记》", "h2": "《杂记上》", "h3": "20．19", "text": "子羔之袭也：茧衣裳与税衣、纁袡为一，素端一，皮弁一，爵弁一，玄冕一。曾子曰：“不袭妇服。”", "para_ids": [1096]}
{"uid": 1097, "level": "normal", "h1": "《礼记》", "h2": "《杂记下》", "h3": "21．5", "text": "曾子问曰：“卿大夫将为尸于公，受宿矣，而有齐衰内丧，则如之何？”孔子曰：“出舍乎公宫以待事，礼也。”孔子曰：“尸弁冕而出，卿、大夫、士皆下之。尸必式，必有前驱。”", "para_ids": [1097]}
{"uid": 1098, "level": "normal", "h1": "《礼记》", "h2": "《杂记下》", "h3": "21．8", "text": "凡侍祭丧者，告宾祭荐而不食。子贡问丧，子曰：“敬为上，哀次之，瘠为下。颜色称其情；戚容称其服。”“请问兄弟之丧。”子曰：“兄弟之丧，则存乎书策矣。”君子不夺人之丧，亦不可夺丧也。孔子曰：“少连、大连善居丧，三日不怠，三月不解，期悲哀，三年忧。东夷之子也。”", "para_ids": [1098]}
{"uid": 1099, "level": "normal", "h1": "《礼记》", "h2": "《杂记下》", "h3": "21．14", "text": "祥，主人之除也，于夕为期，朝服。祥因其故服。子游曰：“既祥，虽不当缟者必缟，然后反服。”当袒，大夫至，虽当踊，绝踊而拜之，反改成踊，乃袭。于士，既事成踊，袭而后拜之，不改成踊。上大夫之虞也少牢。卒哭成事，附，皆大牢。下大夫之虞也犆牲。卒哭成事，附，皆少牢。", "para_ids": [1099]}
{"uid": 1100, "level": "normal", "h1": "《礼记》", "h2": "《杂记下》", "h3": "21．19", "text": "或问于曾子曰：“夫既遣而包其馀，犹既食而裹其馀与？君子既食，则裹其馀乎？”曾子曰：“吾子不见大飨乎？夫大飨，既飨，卷三牲之俎归于宾馆。父母而宾客之，所以为哀也！子不见大飨乎！”", "para_ids": [1100]}
{"uid": 1101, "level": "normal", "h1": "《礼记》", "h2": "《杂记下》", "h3": "21．25", "text": "有服，人召之食，不往。大功以下，既葬，适人，人食之，其党也食之，非其党弗食也。功衰，食菜果，饮水浆，无盐、酪。不能食食，盐、酪可也。孔子曰：“身有疡则浴，首有创则沐，病则饮酒食肉。毁瘠为病，君子弗为也。毁而死，君子谓之无子。”", "para_ids": [1101]}
{"uid": 1102, "level": "normal", "h1": "《礼记》", "h2": "《杂记下》", "h3": "21．29", "text": "三年之丧，祥而从政；期之丧，卒哭而从政；九月之丧，既葬而从政；小功缌之丧，既殡而从政。曾申问于曾子曰：“哭父母有常声乎？”曰：“中路婴儿失其母焉，何常声之有？”卒哭而讳。王父母、兄弟、世父、叔父、姑、姊妹。子与父同讳。母之讳，宫中讳。妻之讳，不举诸其侧；与从祖昆弟同名则讳。以丧冠者，虽三年之丧可也。既冠于次，入哭踊，三者三，乃出。大功之末，可以冠子，可以嫁子。父，大功之末，可以冠子，可以嫁子，可以取妇。己，虽小功，既卒哭，可以冠，取妻；下殇之小功则不可。", "para_ids": [1102]}
{"uid": 1103, "level": "normal", "h1": "《礼记》", "h2": "《杂记下》", "h3": "21．33", "text": "国禁哭，则止，朝夕之奠即位，自因也。童子哭不偯，不踊，不杖，不菲，不庐。孔子曰：“伯母、叔母疏衰，踊不绝地。姑、姊妹之大功，踊绝于地。如知此者，由文矣哉！由文矣哉！”", "para_ids": [1103]}
{"uid": 1104, "level": "normal", "h1": "《礼记》", "h2": "《杂记下》", "h3": "21．37", "text": "孔子曰：“管仲镂簋而朱纮，旅树而反坫，山节而藻棁。贤大夫也，而难为上也。晏平仲祀其先人。豚肩不揜豆。贤大夫也，而难为下也。君子上不僣上，下不偪下。”", "para_ids": [1104]}
{"uid": 1105, "level": "normal", "h1": "《礼记》", "h2": "《杂记下》", "h3": "21．40", "text": "孔子曰：“凶年则乘驽马。祀，以下牲。”", "para_ids": [1105]}
{"uid": 1106, "level": "normal", "h1": "《礼记》", "h2": "《杂记下》", "h3": "21．41", "text": "恤由之丧，哀公使孺悲之孔子学“士丧礼”，《士丧礼》于是乎书。", "para_ids": [1106]}
{"uid": 1107, "level": "normal", "h1": "《礼记》", "h2": "《杂记下》", "h3": "21．42", "text": "子贡观于蜡。孔子曰：“赐也乐乎？”对曰：“一国之人皆若狂，赐未知其乐也！”子曰：“百日之蜡，一日之泽，非尔所知也。张而不弛，文武弗能也；弛而不张，文武弗为也。一张一弛，文武之道也。”", "para_ids": [1107]}
{"uid": 1108, "level": "normal", "h1": "《礼记》", "h2": "《杂记下》", "h3": "21．46", "text": "厩焚，孔子拜乡人为火来者。拜之，士壹，大夫再。亦相吊之道也。孔子曰：“管仲遇盗，取二人焉，上以为公臣，曰：‘其所与游辟也。可人也！’管仲死，桓公使为之服。宦于大夫者之为之服也，自管仲始也，有君命焉尔也。”", "para_ids": [1108]}
{"uid": 1109, "level": "normal", "h1": "《礼记》", "h2": "《杂记下》", "h3": "21．49", "text": "赞，大行曰圭。公九寸，侯伯七寸，子男五寸。博三寸，厚半寸。剡上，左右各寸半，玉也。藻三采六等。哀公问子羔曰：“子之食奚当？”对曰：“文公之下执事也。”", "para_ids": [1109]}
{"uid": 1110, "level": "normal", "h1": "《礼记》", "h2": "《杂记下》", "h3": "21．51", "text": "诸侯出夫人，夫人比至于其国，以夫人之礼行；至，以夫人入。使者将命曰：“寡君不敏，不能从而事社稷、宗庙，使使臣某，敢告于执事。”主人对曰：“寡君固前辞‘不教’矣，寡君敢不敬须以俟命。”有司官陈器皿；主人有司亦官受之。妻出，夫使人致之，曰：“某不敏，不能从而共粢盛，使某也敢告于侍者。”主人对曰：“某之子不肖，不敢辟诛，敢不敬须以俟命。”使者退，主人拜送之。如舅在，则称舅。舅没，则称兄。无兄，则称夫。主人之辞曰：“某之子不肖。”如姑、姊妹，亦皆称之。孔子曰：“吾食于少施氏而饱，少施氏食我以礼。吾祭，作而辞曰：‘疏食不足祭也。’吾飧，作而辞曰：‘疏食也，不敢以伤吾子。’”纳币一束：束五两，两五寻。妇见舅姑，兄弟、姑、姊妹皆立于堂下，西面，北上，是见已。见诸父各就其寝。女虽未许嫁，年二十而笄，礼之，妇人执其礼。燕则鬈首。", "para_ids": [1110]}
{"uid": 1111, "level": "normal", "h1": "《礼记》", "h2": "《祭义》", "h3": "25．8", "text": "仲尼尝，奉荐而进，其亲也悫，其行也趋趋以数。已祭，子赣问曰：“子之言祭，济济漆漆然；今子之祭，无济济漆漆何也？”子曰：“济济者，容也远也；漆漆者，容也自反也。容以远，若容以自反也，夫何神明之及交，夫何济济漆漆之有乎？反馈，乐成，荐其荐、俎，序其礼乐，备其百官。君子致其济济漆漆，夫何慌惚之有乎？夫言岂一端而已，夫各有所当也。”", "para_ids": [1111]}
{"uid": 1112, "level": "normal", "h1": "《礼记》", "h2": "《祭义》", "h3": "25．24", "text": "宰我曰：“吾闻鬼神之名，不知其所谓。”子曰：“气也者，神之盛也；魄也者，鬼之盛也；合鬼与神，教之至也。”", "para_ids": [1112]}
{"uid": 1113, "level": "normal", "h1": "《礼记》", "h2": "《祭义》", "h3": "25．35", "text": "曾子曰：“孝有三：大孝尊亲，其次弗辱，其下能养。”公明仪问于曾子曰：“夫子可以为孝乎？”曾子曰：“是何言与？是何言与？君子之所为孝者：先意承志，谕父母于道。参，直养者也！安能为孝乎？”曾子曰：“身也者，父母之遗体也。行父母之遗体，敢不敬乎？居处不庄，非孝也；事君不忠，非孝也；涖官不敬，非孝也；朋友不信，非孝也；战陈无勇，非孝也；五者不遂，灾及于亲，敢不敬乎？亨、孰、羶、芗，尝而荐之，非孝也，养也。君子之所谓孝也者，国人称愿然曰：‘幸哉有子如此！’所谓孝也已。众之本教曰孝，其行曰养。养可能也，敬为难；敬可能也，安为难；安可能也，卒为难。父母既没，慎行其身，不遗父母恶名，可谓能终矣。仁者，仁此者也；礼者，履此者也；义者，宜此者也；信者，信此者也；强者，强此者也。乐自顺此生，刑自反此作。”曾子曰：“夫孝，置之而塞乎天地，溥之而横乎四海，施诸后世而无朝夕，推而放诸东海而准，推而放诸西海而准，推而放诸南海而准，推而放诸北海而准。《诗》云：‘自西自东，自南自北，无思不服。’此之谓也。”曾子曰：“树木以时伐焉，禽兽以时杀焉。夫子曰：‘断一树，杀一兽，不以其时，非孝也。’孝有三：小孝用力，中孝用劳，大孝不匮。思慈爱忘劳，可谓用力矣。尊仁、安义，可谓用劳矣。博施、备物，可谓不匮矣。父母爱之，嘉而弗忘；父母恶之，惧而无怨，父母有过，谏而不逆；父母既没，必求仁者之粟以祀之。此之谓礼终。”", "para_ids": [1113]}
{"uid": 1114, "level": "normal", "h1": "《礼记》", "h2": "《祭义》", "h3": "25．36", "text": "乐正子春下堂而伤其足，数月不出，犹有忧色。门弟子曰：“夫子之足瘳矣，数月不出，犹有忧色，何也？”乐正子春曰：“善如尔之问也！善如尔之问也！吾闻诸曾子，曾子闻诸夫子曰：‘天之所生，地之所养，无人为大。父母全而生之，子全而归之，可谓孝矣。不亏其体，不辱其身，可谓全矣。故君子顷步而弗敢忘孝也。’今予忘孝之道，予是以有忧色也。壹举足而不敢忘父母，壹出言而不敢忘父母。壹举足而不敢忘父母，是故道而不径，舟而不游，不敢以先父母之遗体行殆。壹出言而不敢忘父母，是故恶言不出于口，忿言不及于身。不辱其身，不羞其亲，可谓孝矣。”", "para_ids": [1114]}
{"uid": 1115, "level": "normal", "h1": "《礼记》", "h2": "《经解》", "h3": "27．1", "text": "孔子曰：“入其国，其教可知也。其为人也：温柔敦厚，《诗》教也；疏通知远，《书》教也；广博易良，《乐》教也；絜静精微，《易》教也；恭俭庄敬，《礼》教也；属辞比事，《春秋》教也。故《诗》之失，愚；《书》之失，诬；《乐》之失，奢；《易》之失，贼；《礼》之失，烦；《春秋》之失，乱。其为人也：温柔敦厚而不愚，则深于《诗》者也。疏通知远而不诬，则深于《书》者也。广博易良而不奢，则深于《乐》者也。絜静精微而不贼，则深于《易》者也。恭俭庄敬而不烦，则深于《礼》者也。属辞比事而不乱，则深于《春秋》者也。”", "para_ids": [1115]}
{"uid": 1116, "level": "normal", "h1": "《礼记》", "h2": "《经解》", "h3": "27．3", "text": "礼之于正国也：犹衡之于轻重也，绳墨之于曲直也，规矩之于方圜也。故衡诚县，不可欺以轻重；绳墨诚陈，不可欺以曲直；规矩诚设，不可欺以方圜；君子审礼，不可诬以奸诈。是故隆礼、由礼，谓之有方之士；不隆礼、不由礼，谓之无方之民。敬让之道也。故以奉宗庙则敬，以入朝廷则贵贱有位，以处室家则父子亲、兄弟和，以处乡里则长幼有序。孔子曰：“安上治民，莫善于礼。”此之谓也。", "para_ids": [1116]}
{"uid": 1117, "level": "normal", "h1": "《礼记》", "h2": "《哀公问》", "h3": "28．1", "text": "哀公问于孔子曰：“大礼何如？君子之言礼，何其尊也？”孔子曰：“丘也小人，不足以知礼。”君曰：“否！吾子言之也。”孔子曰：“丘闻之，民之所由生，礼为大。非礼无以节事天地之神也，非礼无以辨君臣、上下、长幼之位也，非礼无以别男女、父子、兄弟之亲，昏姻、疏数之交也；君子以此之为尊敬然。然后以其所能教百姓，不废其会节。有成事，然后治其雕镂、文章、黼黻以嗣。其顺之，然后言其丧筭，备其鼎、俎，设其豕、腊，修其宗庙，岁时以敬祭祀，以序宗族。即安其居，节丑其衣服，卑其宫室，车不雕几，器不刻镂，食不贰味，以与民同利。昔之君子之行礼者如此。”公曰：“今之君子，胡莫之行也？”孔子曰：“今之君子，好实无厌，淫德不倦，荒怠敖慢，固民是尽，午其众以伐有道；求得当欲，不以其所。昔之用民者由前，今之用民者由后。今之君子，莫为礼也。”", "para_ids": [1117]}
{"uid": 1118, "level": "normal", "h1": "《礼记》", "h2": "《哀公问》", "h3": "28．2", "text": "孔子侍坐于哀公，哀公曰：“敢问人道谁为大？”孔子愀然作色而对曰：“君之及此言也，百姓之德也！固臣敢无辞而对？人道，政为大。”公曰：“敢问何谓为政？”孔子对曰：“政者，正也。君为正，则百姓从政矣。君之所为，百姓之所从也。君所不为，百姓何从？”公曰：“敢问为政如之何？”孔子对曰：“夫妇别，父子亲，君臣严。三者正，则庶物从之矣。”公曰：“寡人虽无似也，愿闻所以行三言之道，可得闻乎？”孔子对曰：“古之为政，爱人为大。所以治爱人，礼为大。所以治礼，敬为大。敬之至矣，大昏为大。大昏至矣！大昏既至，冕而亲迎，亲之也。亲之也者，亲之也。是故君子兴敬为亲；舍敬，是遗亲也。弗爱不亲；弗敬不正。爱与敬，其政之本与？”公曰：“寡人愿有言然。冕而亲迎，不已重乎？”孔子愀然作色而对曰：“合二姓之好，以继先圣之后，以为天地、宗庙、社稷之主，君何谓已重乎？”公曰：“寡人固！不固，焉得闻此言也。寡人欲问，不得其辞，请少进！”孔子曰：“天地不合，万物不生。大昏，万世之嗣也，君何谓已重焉！”孔子遂言曰：“内以治宗庙之礼，足以配天地之神明；出以治直言之礼，足以立上下之敬。物耻，足以振之；国耻，足以兴之。为政先礼，礼，其政之本与？”孔子遂言曰：“昔三代明王之政，必敬其妻子也，有道焉。妻也者，亲之主也，敢不敬与？子也者，亲之后也，敢不敬与？君子无不敬。敬也者，敬身为大。身也者，亲之枝也，敢不敬与？不能敬其身，是伤其亲；伤其亲，是伤其本；伤其本，枝从而亡。三者，百姓之象也。身以及身，子以及子，妃以及妃，君行此三者，则忾乎天下矣，大王之道也。如此，国家顺矣。”", "para_ids": [1118]}
{"uid": 1119, "level": "normal", "h1": "《礼记》", "h2": "《哀公问》", "h3": "28．3", "text": "公曰：“敢问何谓敬身？”孔子对曰：“君子过言，则民作辞；过动，则民作则。君子言不过辞，动不过则，百姓不命而敬恭，如是，则能敬其身；能敬其身，则能成其亲矣。”", "para_ids": [1119]}
{"uid": 1120, "level": "normal", "h1": "《礼记》", "h2": "《哀公问》", "h3": "28．4", "text": "公曰：“敢问何谓成其亲？”孔子对曰：“君子也者，人之成名也。百姓归之名，谓之君子之子。是使其亲为君子也，是为成其亲之名也已！”孔子遂言曰：“古之为政，爱人为大。不能爱人，不能有其身。不能有其身，不能安土。不能安土，不能乐天。不能乐天，不能成其身。”", "para_ids": [1120]}
{"uid": 1121, "level": "normal", "h1": "《礼记》", "h2": "《哀公问》", "h3": "28．5", "text": "公曰：“敢问何谓成身？”孔子对曰：“不过乎物。”", "para_ids": [1121]}
{"uid": 1122, "level": "normal", "h1": "《礼记》", "h2": "《哀公问》", "h3": "28．6", "text": "公曰：“敢问君子何贵乎天道也？”孔子对曰：“贵其‘不已’也。如日月东西相从而不已也，是天道也；不闭其久。是天道也；无为而物成，是天道也；已成而明，是天道也。”", "para_ids": [1122]}
{"uid": 1123, "level": "normal", "h1": "《礼记》", "h2": "《哀公问》", "h3": "28．7", "text": "公曰：“寡人憃，愚冥。幸烦子志之心也。”孔子蹴然辟席而对曰：“仁人不过乎物，孝子不过乎物。是故仁人之事亲也如事天，事天如事亲，是故孝子成身。”公曰：“寡人既闻此言也，无如后罪何！”孔子对曰：“君之及此言也，是臣之福也。”", "para_ids": [1123]}
{"uid": 1124, "level": "normal", "h1": "《礼记》", "h2": "《仲尼燕居》", "h3": "29．1", "text": "仲尼燕居，子张、子贡、言游侍，纵言至于礼。子曰：“居！女三人者，吾语女礼，使女以礼周流无不徧也。”子贡越席而对曰：“敢问何如？”子曰：“敬而不中礼，谓之野；恭而不中礼，谓之给；勇而不中礼，谓之逆。”子曰：“给夺慈仁。”", "para_ids": [1124]}
{"uid": 1125, "level": "normal", "h1": "《礼记》", "h2": "《仲尼燕居》", "h3": "29．2", "text": "子曰：“师，尔过；而商也，不及。子产犹众人之母也，能食之，不能教也。”子贡越席而对曰：“敢问将何以为此中者也？”子曰：“礼乎礼！夫礼、所以制中也。”", "para_ids": [1125]}
{"uid": 1126, "level": "normal", "h1": "《礼记》", "h2": "《仲尼燕居》", "h3": "29．3", "text": "子贡退，言游进曰：“敢问礼也者，领恶而全好者与？”子曰：“然。”“然则何如？”子曰：“郊、社之义，所以仁鬼神也；尝、禘之礼，所以仁昭穆也；馈、奠之礼，所以仁死丧也；射、乡之礼，所以仁乡党也；食、飨之礼，所以仁宾客也。”子曰：“明乎郊、社之义，尝、禘之礼，治国其如指诸掌而已乎！是故以之居处有礼，故长幼辨也。以之闺门之内有礼，故三族和也。以之朝廷有礼，故官爵序也。以之田猎有礼，故戎事闲也。以之军旅有礼，故武功成也。是故宫室得其度，量、鼎得其象，味得其时，乐得其节，车得其式，鬼神得其飨，丧纪得其哀，辨说得其党，官得其体，政事得其施；加于身而错于前，凡众之动得其宜。”子曰：“礼者何也？即事之治也。君子有其事必有其治。治国而无礼，譬犹瞽之无相与？伥伥乎其何之？譬如终夜有求于幽室之中，非烛何见？若无礼则手足无所错，耳目无所加，进退、揖让无所制。是故以之居处，长幼失其别；闺门，三族失其和；朝廷，官爵失其序；田猎，戎事失其策；军旅，武功失其制；宫室失其度；量、鼎失其象；味失其时；乐失其节；车失其式；鬼神失其飨；丧纪失其哀；辨说失其党；官失其体；政事失其施；加于身而错于前，凡众之动失其宜。如此，则无以祖洽于众也。”", "para_ids": [1126]}
{"uid": 1127, "level": "normal", "h1": "《礼记》", "h2": "《仲尼燕居》", "h3": "29．4", "text": "子曰：“慎听之！女三人者，吾语女礼，犹有九焉，大飨有四焉。苟知此矣，虽在畎亩之中事之，圣人已。两君相见；揖让而入门，入门而县兴。揖让而升堂，升堂而乐阕。下管《象》、《武》，《夏》籥序兴。陈其荐、俎，序其礼乐，备其百官。如此而后君子知仁焉。行中规，还中矩，和、鸾中《采齐》，客出以《雍》，彻以《振羽》。是故君子无物而不在礼矣。入门而金作，示情也。升歌《清庙》，示德也。下而管《象》，示事也。是故古之君子，不必亲相与言也，以礼乐相示而已。”子曰：“礼也者，理也，乐也者，节也。君子无理不动，无节不作。不能诗，于礼缪；不能乐，于礼素；薄于德，于礼虚。”子曰：“制度在礼，文为在礼，行之，其在人乎？”子贡越席而对曰：“敢问夔其穷与？”子曰：“古之人与？古之人也。达于礼而不达于乐，谓之素；达于乐而不达于礼，谓之偏。夫夔达于乐而不达于礼，是以传于此名也，古之人也。”", "para_ids": [1127]}
{"uid": 1128, "level": "normal", "h1": "《礼记》", "h2": "《仲尼燕居》", "h3": "29．5", "text": "子张问政，子曰：“师乎！前，吾语女乎？君子明于礼乐，举而错之而已。”子张复问。子曰：“师，尔以为必铺几、筵，升降，酌、献、酬、酢，然后谓之礼乎？尔以为必行缀兆，兴羽籥，作锺鼓，然后谓之乐乎？言而履之，礼也。行而乐之，乐也。君子力此二者以南面而立，夫是以天下大平也。诸侯朝，万物服体，而百官莫敢不承事矣。礼之所兴，众之所治也；礼之所废，众之所乱也。目巧之室，则有奥、阼，席则有上下，车则有左右，行则有随，立则有序，古之义也。室而无奥、阼，则乱于堂、室也。席而无上下，则乱于席上也。车而无左右，则乱于车也。行而无随，则乱于涂也。立而无序，则乱于位也。昔圣帝、明王、诸侯，辨贵贱、长幼、远近、男女、外内，莫敢相踰越，皆由此涂出也。”三子者，既得闻此言也于夫子，昭然若发蒙矣。", "para_ids": [1128]}
{"uid": 1129, "level": "normal", "h1": "《礼记》", "h2": "《孔子闲居》", "h3": "30．1", "text": "孔子闲居，子夏侍。子夏曰：“敢问《诗》云：‘凯弟君子，民之父母’，何如斯可谓民之父母矣？”孔子曰：“夫民之父母乎！必达于礼乐之原，以致五至，而行三无，以横于天下，四方有败，必先知之。此之谓民之父母矣。”子夏曰：“民之父母，既得而闻之矣；敢问何谓五至？”孔子曰：“志之所至，诗亦至焉。诗之所至，礼亦至焉。礼之所至，乐亦至焉。乐之所至，哀亦至焉。哀乐相生。是故正明目而视之，不可得而见也；倾耳而听之，不可得而闻也；志气塞乎天地，此之谓五至。”", "para_ids": [1129]}
{"uid": 1130, "level": "normal", "h1": "《礼记》", "h2": "《孔子闲居》", "h3": "30．2", "text": "子夏曰：“五至既得而闻之矣，敢问何谓三无？”孔子曰：“无声之乐，无体之礼，无服之丧，此之谓三无。”子夏曰：“三无既得略而闻之矣，敢问何诗近之？”孔子曰：“‘夙夜其命宥密’，无声之乐也。‘威仪逮逮，不可选也’，无体之礼也。‘凡民有丧，匍匐救之’，无服之丧也。”", "para_ids": [1130]}
{"uid": 1131, "level": "normal", "h1": "《礼记》", "h2": "《孔子闲居》", "h3": "30．3", "text": "子夏曰：“言则大矣！美矣！盛矣！言尽于此而已乎？”孔子曰：“何为其然也！君子之服之也，犹有五起焉。”子夏曰：“何如？”孔子曰：“无声之乐，气志不违；无体之礼，威仪迟迟；无服之丧，内恕孔悲。无声之乐，气志既得；无体之礼，威仪翼翼；无服之丧，施及四国。无声之乐，气志既从；无体之礼，上下和同；无服之丧，以畜万邦。无声之乐，日闻四方；无体之礼，日就月将；无服之丧，纯德孔明。无声之乐，气志既起；无体之礼，施及四海；无服之丧，施于孙子。”", "para_ids": [1131]}
{"uid": 1132, "level": "normal", "h1": "《礼记》", "h2": "《孔子闲居》", "h3": "30．4", "text": "子夏曰：“三王之德，参于天地，敢问：何如斯可谓参于天地矣？”孔子曰：“奉三无私以劳天下。”子夏曰：“敢问何谓三无私？”孔子曰：“天无私覆，地无私载，日月无私照。奉斯三者以劳天下，此之谓三无私。其在《诗》曰：‘帝命不违，至于汤齐。汤降不迟，圣敬日齐。昭假迟迟，上帝是祗。帝命式于九围’；是汤之德也。”", "para_ids": [1132]}
{"uid": 1133, "level": "normal", "h1": "《礼记》", "h2": "《孔子闲居》", "h3": "30．7", "text": "“三代之王也，必先令闻，《诗》云：‘明明天子，令闻不已’。三代之德也。‘弛其文德，协此四国’。大王之德也。”子夏蹶然而起，负墙而立，曰：“弟子敢不承乎？”", "para_ids": [1133]}
{"uid": 1134, "level": "normal", "h1": "《礼记》", "h2": "《中庸》", "h3": "32．2", "text": "仲尼曰：“君子中庸，小人反中庸。君子之中庸也，君子，而时中；小人之中庸也，小人，而无忌惮也。”子曰：“中庸其至矣乎！民鲜能久矣！”子曰：“道之不行也我知之矣。知者过之，愚者不及也。道之不明也我知之矣。贤者过之，不肖者不及也。人莫不饮食也，鲜能知味也。”子曰：“道其不行矣夫！”", "para_ids": [1134]}
{"uid": 1135, "level": "normal", "h1": "《礼记》", "h2": "《中庸》", "h3": "32．6", "text": "子路问强。子曰：“南方之强与？北方之强与？抑而强与？宽柔以教，不报无道，南方之强也；君子居之。衽金革，死而不厌，北方之强也；而强者居之。故君子和而不流，强哉矫；中立而不倚，强哉矫；国有道，不变塞焉，强哉矫；国无道，至死不变，强哉矫！”", "para_ids": [1135]}
{"uid": 1136, "level": "normal", "h1": "《礼记》", "h2": "《中庸》", "h3": "32．30", "text": "仲尼祖述尧舜，宪章文武，上律天时，下袭水土；辟如天地之无不持载，无不覆帱。辟如四时之错行，如日月之代明。万物并育而不相害，道并行而不相悖，小德川流，大德敦化，此天地之所以为大也。唯天下至圣为能聪明睿知足以有临也。宽裕温柔足以有容也。发强刚毅足以有执也。齐庄中正足以有敬也。文理密察足以有别也。溥博渊泉而时出之。溥博如天，渊泉如渊。见而民莫不敬，言而民莫不信，行而民莫不说。是以声名洋溢乎中国，施及蛮貊；舟车所至，人力所通，天之所覆，地之所载，日月所照，霜露所队，凡有血气者莫不尊亲；故曰配天。唯天下至诚为能经纶天下之大经，立天下之大本，知天地之化育，夫焉有所倚？肫肫其仁，渊渊其渊，浩浩其天。苟不固聪明圣知达天德者其孰能知之？《诗》曰：衣锦尚䌹，恶其文之著也。故君子之道闇然而日章。小人之道的然而日亡。君子之道淡而不厌，简而文，温而理，知远之近，知风之自，知微之显，可与入德矣。《诗》云：“潜虽伏矣，亦孔之昭。”故君子内省不疚，无恶于志。君子所不可及者，其唯人之所不见乎！《诗》云：“相在尔室，尚不愧于屋漏，”故君子不动而敬，不言而信。《诗》曰：“奏假无言，时靡有争，”是故君子不赏而民劝，不怒而民威于鈇钺。《诗》曰：“不显惟德，百辟其刑之！”是故君子笃恭而天下平。《诗》曰：“予怀明德，不大声以色。”", "para_ids": [1136]}
{"uid": 1137, "level": "normal", "h1": "《礼记》", "h2": "《三年问》", "h3": "39．8", "text": "由九月以下何也？曰：焉使弗及也。故三年以为隆，缌、小功以为杀，期、九月以为间。上取象于天，下取法于地，中取则于人，人之所以群居和壹之理尽矣。故三年之丧，人道之至文者也，夫是之谓至隆。是百王之所同，古今之所壹也，未有知其所由来者也。孔子曰：“子生三年，然后免于父母之怀；夫三年之丧，天下之达丧也。”", "para_ids": [1137]}
{"uid": 1138, "level": "normal", "h1": "《礼记》", "h2": "《儒行》", "h3": "42．1", "text": "鲁哀公问于孔子曰：“夫子之服，其儒服与？”孔子对曰：“丘少居鲁，衣逢掖之衣，长居宋，冠章甫之冠。丘闻之也：君子之学也博，其服也乡；丘不知儒服。”哀公曰：“敢问儒行。”孔子对曰：“遽数之不能终其物，悉数之乃留，更仆未可终也。”哀公命席。孔子侍曰：“儒有席上之珍以待聘，夙夜强学以待问，怀忠信以待举，力行以待取，其自立有如此者。儒有衣冠中，动作慎，其大让如慢，小让如伪，大则如威，小则如愧，其难进而易退也，粥粥若无能也，其容貌有如此者。儒有居处齐难，其坐起恭敬，言必先信，行必中正，道涂不争险易之利，冬夏不争阴阳之和，爱其死以有待也，养其身以有为也。其备豫有如此者。儒有不宝金玉，而忠信以为宝；不祈土地，立义以为土地；不祈多积，多文以为富。难得而易禄也，易禄而难畜也，非时不见，不亦难得乎？非义不合，不亦难畜乎？先劳而后禄，不亦易禄乎？其近人有如此者。儒有委之以货财，淹之以乐好，见利不亏其义；劫之以众，沮之以兵，见死不更其守；鸷虫攫搏不程其勇，引重鼎不程其力；往者不悔，来者不豫；过言不再，流言不极；不断其威，不习其谋。其特立有如此者。”", "para_ids": [1138]}
{"uid": 1139, "level": "normal", "h1": "《礼记》", "h2": "《儒行》", "h3": "42．13", "text": "“儒有不陨获于贫贱，不充诎于富贵，不慁君王，不累长上，不闵有司，故曰儒。今众人之命儒也妄，常以儒相诟病。”孔子至舍，哀公馆之，闻此言也，言加信，行加义：终没吾世，不敢以儒为戏。", "para_ids": [1139]}
{"uid": 1140, "level": "normal", "h1": "《礼记》", "h2": "《大学》", "h3": "43．1", "text": "大学之道在明明德，在亲民，在止于至善。知止而后有定，定而后能静，静而后能安，安而后能虑，虑而后能得。物有本末，事有终始，知所先后，则近道矣。古之欲明明德于天下者先治其国；欲治其国者先齐其家；欲齐其家者先修其身；欲修其身者先正其心；欲正其心者先诚其意；欲诚其意者先致其知；致知在格物。物格而后知至，知至而后意诚，意诚而后心正，心正而后身修，身修而后家齐，家齐而后国治，国治而后天下平。自天子以至于庶人，壹是皆以修身为本。其本乱而末治者否矣，其所厚者薄而其所薄者厚，未之有也！此谓知本，此谓知之至也。所谓诚其意者：毋自欺也，如恶恶臭，如好好色，此之谓自谦，故君子必慎其独也！小人闲居为不善，无所不至，见君子而后厌然揜其不善而著其善。人之视己，如见其肺肝然，则何益矣。此谓诚于中，形于外，故君子必慎其独也。曾子曰：“十目所视，十手所指，其严乎！”富润屋，德润身，心广体胖，故君子必诚其意。《诗》云：“瞻彼淇澳，菉竹猗猗。有斐君子，如切如磋，如琢如磨。瑟兮僩兮，赫兮喧兮。有斐君子，终不可諠兮！”如切如磋者，道学也；如琢如磨者，自修也；瑟兮僩兮者，恂栗也；赫兮喧兮者，威仪也；有斐君子终不可諠兮者，道盛德至善，民之不能忘也。《诗》云：“于戏！前王不忘！”君子贤其贤而亲其亲，小人乐其乐而利其利，此以没世不忘也。《康诰》曰：“克明德。”《大甲》曰：“顾諟天之明命。”《帝典》曰：“克明峻德。”皆自明也。汤之盘铭曰：“苟日新，日日新，又日新。”《康诰》曰：“作新民。”《诗》曰：“周虽旧邦，其命惟新。”是故君子无所不用其极。《诗》云：“邦畿千里，惟民所止。”《诗》云：“缗蛮黄鸟，止于丘隅。”子曰：“于止，知其所止，可以人而不如鸟乎！”《诗》云：“穆穆文王，于缉熙敬止！”为人君止于仁；为人臣止于敬；为人子止于孝；为人父止于慈；与国人交止于信。", "para_ids": [1140]}
{"uid": 1141, "level": "normal", "h1": "《礼记》", "h2": "《乡饮酒义》", "h3": "46．6", "text": "孔子曰：“吾观于乡，而知王道之易易也。”", "para_ids": [1141]}
{"uid": 1142, "level": "normal", "h1": "《礼记》", "h2": "《射义》", "h3": "47．7", "text": "孔子射于矍相之圃，盖观者如堵墙。射至于司马，使子路执弓矢出延射，曰：“贲军之将，亡国之大夫，与为人后者不入，其馀皆入。”盖去者半，入者半。又使公罔之裘、序点扬觯而语：公罔之裘扬觯而语曰：“幼壮孝弟，耆耋好礼，不从流俗，修身以俟死，者不？在此位也。”盖去者半，处者半。序点又扬觯而语曰：“好学不倦，好礼不变，旄、期称道不乱，者不？在此位也。”盖㢙有存者。", "para_ids": [1142]}
{"uid": 1143, "level": "normal", "h1": "《礼记》", "h2": "《射义》", "h3": "47．11", "text": "射者，仁之道也。射求正诸己，己正而后发，发而不中，则不怨胜己者，反求诸己而已矣。孔子曰：“君子无所争，必也射乎！揖让而升，下而饮，其争也君子。”", "para_ids": [1143]}
{"uid": 1144, "level": "normal", "h1": "《礼记》", "h2": "《射义》", "h3": "47．12", "text": "孔子曰：“射者何以射？何以听？循声而发，发而不失正鹄者，其唯贤者乎！若夫不肖之人，则彼将安能以中。”《诗》云：“发彼有的，以祈尔爵。”祈，求也；求中以辞爵也。酒者，所以养老也，所以养病也；求中以辞爵者，辞养也。", "para_ids": [1144]}
{"uid": 1145, "level": "normal", "h1": "《礼记》", "h2": "《聘义》", "h3": "49．11", "text": "子贡问于孔子曰：“敢问君子贵玉而贱珉者何也？为玉之寡而珉之多与？”孔子曰：“非为珉之多，故贱之也，玉之寡，故贵之也。夫昔者君子比德于玉焉。温润而泽，仁也；缜密以栗，知也；廉而不刿，义也；垂之如队，礼也；叩之其声清越以长，其终诎然，乐也；瑕不揜瑜、瑜不揜瑕，忠也；孚尹旁达，信也；气如白虹，天也；精神见于山川，地也；圭、璋特达，德也。天下莫不贵者，道也。《诗》云：‘言念君子，温其如玉。’故君子贵之也。”", "para_ids": [1145]}
{"uid": 1146, "level": "normal", "h1": "《左传》", "h2": "《僖公二十八年》", "h3": "B5.28.9", "text": "是会也，晋侯召王，以诸侯见，且使王狩。仲尼曰：“以臣召君，不可以训。”故书曰“天王狩于河阳”，言非其地也，且明德也。", "para_ids": [1146]}
{"uid": 1147, "level": "normal", "h1": "《左传》", "h2": "《文公二年》", "h3": "B6.2.5", "text": "仲尼曰：“臧文仲，其不仁者三，不知者三。下展禽，废六关，妾织蒲，三不仁也。作虚器，纵逆祀，祀爰居，三不知也。”", "para_ids": [1147]}
{"uid": 1148, "level": "normal", "h1": "《左传》", "h2": "《宣公二年》", "h3": "B7.2.3", "text": "乙丑，赵穿杀灵公于桃园。宣子未出山而复。大史书曰赵盾弑其君，以示于朝。宣子曰：“不然。”对曰：“子为正卿，亡不越竟，反不讨贼，非子而谁？”宣子曰：“乌呼！《诗》曰：‘我之怀矣，自诒伊慼。’其我之谓矣。”孔子曰：“董狐、古之良史也，书法不隐。赵宣子、古之良大夫也，为法受恶。惜也，越竟乃免。”", "para_ids": [1148]}
{"uid": 1149, "level": "normal", "h1": "《左传》", "h2": "《宣公九年》", "h3": "B7.9.6", "text": "孔子曰：“《诗》云：‘民之多辟，无自立辟。’其泄冶之谓乎！”", "para_ids": [1149]}
{"uid": 1150, "level": "normal", "h1": "《左传》", "h2": "《成公二年》", "h3": "B8.2.2", "text": "仲尼闻之曰：“惜也，不如多与之邑。唯器与名，不可以假人，君之所司也。名以出信，信以守器，器以藏礼，礼以行义，义以生利，利以平民，政之大节也。若以假人，与人政也。政亡，则国家从之，弗可止也已。”", "para_ids": [1150]}
{"uid": 1151, "level": "normal", "h1": "《左传》", "h2": "《成公六年》", "h3": "B8.6.1", "text": "六年春，郑伯如晋拜成，子游相，授玉于东楹之东。士贞伯曰：“郑伯其死乎！自弃也已。视流而行速，不安其位，宜不能久。”", "para_ids": [1151]}
{"uid": 1152, "level": "normal", "h1": "《左传》", "h2": "《成公十七年》", "h3": "B8.17.6", "text": "仲尼曰：“鲍庄子之知不如葵，葵犹能卫其足。”", "para_ids": [1152]}
{"uid": 1153, "level": "normal", "h1": "《左传》", "h2": "《襄公十年》", "h3": "B9.10.2", "text": "师归，孟献子以秦堇父为右。生秦丕兹，事仲尼。", "para_ids": [1153]}
{"uid": 1154, "level": "normal", "h1": "《左传》", "h2": "《襄公二十三年》", "h3": "B9.23.8", "text": "仲尼曰：“知之难也。有臧武仲之知，而不容于鲁国，抑有由也，作不顺而施不恕也。《夏书》曰：'念兹在兹'，顺事、恕施也。”", "para_ids": [1154]}
{"uid": 1155, "level": "normal", "h1": "《左传》", "h2": "《襄公二十五年》", "h3": "B9.25.10", "text": "仲尼曰：“《志》有之：‘言以足志，文以足言。’不言，谁知其志？言之无文，行而不远。晋为伯，郑入陈，非文辞不为功。慎辞也。”", "para_ids": [1155]}
{"uid": 1156, "level": "normal", "h1": "《左传》", "h2": "《襄公二十七年》", "h3": "B9.25.10", "text": "五月甲辰，晋赵武至于宋。丙午，郑良霄至。六月丁未朔，宋人享赵文子，叔向为介。司马置折俎，礼也。仲尼使举是礼也，以为多文辞。戊申，叔孙豹、齐庆封、陈须无、卫石恶至。甲寅，晋荀盈从赵武至。丙辰，邾悼公至。壬戌，楚公子黑肱先至，成言于晋。丁卯，宋向戌如陈，从子木成言于楚。戊辰，滕成公至。子木谓向戌，请晋、楚之从交相见也。庚午，向戌复于赵孟。赵孟曰：“晋、楚、齐、秦，匹也，晋之不能于齐，犹楚之不能于秦也。楚君若能使秦君辱于敝邑，寡君敢不固请于齐？”壬申，左师复言于子木，子木使馹谒诸王。王曰：“释齐、秦，他国请相见也。”秋七月戊寅，左师至。是夜也，赵孟及子晳盟，以齐言。庚辰，子木至自陈。陈孔奂、蔡公孙归生至。曹、许之大夫皆至。以藩为军。", "para_ids": [1156]}
{"uid": 1157, "level": "normal", "h1": "《左传》", "h2": "《襄公三十一年》", "h3": "B9.31.11", "text": "仲尼闻是语也，曰：“以是观之，人谓子产不仁，吾不信也。”", "para_ids": [1157]}
{"uid": 1158, "level": "normal", "h1": "《左传》", "h2": "《昭公五年》", "h3": "B10.5.1", "text": "昭子即位，朝其家众，曰：“竖牛祸叔孙氏，使乱大从，杀适立庶;又披其邑，将以赦罪，罪莫大焉。必速杀之！”竖牛惧，奔齐。孟、仲之子杀诸塞关之外。投其首于宁风之棘上。仲尼曰：“叔孙昭子之不劳，不可能也。周任有言曰：‘为政者不赏私劳，不罚私怨。’《诗》云：'有觉德行，四国顺之。’”", "para_ids": [1158]}
{"uid": 1159, "level": "normal", "h1": "《左传》", "h2": "《昭公七年》", "h3": "B10.7.12", "text": "九月，公至自楚。孟僖子病不能礼，乃讲学之，苟能礼者从之。及其将死也，召其大夫，曰：“礼、人之干也。无礼，无以立。吾闻将有达者曰孔丘，圣人之后也，而灭于宋。其祖弗父何以有宋而授厉公。及正考父，佐戴、武、宣，三命兹益共，故其鼎铭云：'一命而偻，再命而傴，三命而俯，循墙而走，亦莫余敢侮。饘于是，鬻于是，以餬余口。’其共也如是。臧孙纥有言曰：‘圣人有明德者，若不当世，其后必有达人。’今其将在孔丘乎！我若获没，必属说与何忌于夫子，使事之，而学礼焉，以定其位。”故孟懿子与南宫敬叔师事仲尼。仲尼曰：“能补过者，君子也。《诗》曰‘君子是则是效’，孟僖子可则效已矣。”", "para_ids": [1159]}
{"uid": 1160, "level": "normal", "h1": "《左传》", "h2": "《昭公十一年》", "h3": "B10.11.10", "text": "楚子城陈、蔡、不羹。使弃疾为蔡公。王问于申无宇曰：“弃疾在蔡何如？”对曰：“择子莫如父，择臣莫如君。郑庄公城栎而寘子元焉，使昭公不立。齐桓公城谷而寘管仲焉，至于今赖之。臣闻五大不在边，五细不在庭。亲不在外，羁不在内。今弃疾在外，郑丹在内，君其少戒！”王曰：“国有大城，何如？”对曰：“郑京、栎实杀曼伯，宋萧、亳实杀子游，齐渠丘实杀无知，卫蒲、戚实出献公。若由是观之，则害于国。末大必折，尾大不掉，君所知也。”", "para_ids": [1160]}
{"uid": 1161, "level": "normal", "h1": "《左传》", "h2": "《昭公十二年》", "h3": "B10.12.11", "text": "仲尼曰：“古也有志：‘克己复礼，仁也。’信善哉！楚灵王若能如是，岂其辱于干溪？”", "para_ids": [1161]}
{"uid": 1162, "level": "normal", "h1": "《左传》", "h2": "《昭公十三年》", "h3": "B10.13.3", "text": "仲尼谓子产：“于是行也，足以为国基矣。《诗》曰：'乐只君子，邦家之基。’子产、君子之求乐者也。”且曰：“合诸侯，艺贡事，礼也。”", "para_ids": [1162]}
{"uid": 1163, "level": "normal", "h1": "《左传》", "h2": "《昭公十四年》", "h3": "B10.14.7", "text": "仲尼曰：“叔向、古之遗直也。治国制刑，不隐于亲。三数叔鱼之恶，不为末减。由义也夫，可谓直矣！平丘之会，数其贿也，以宽卫国，晋不为暴。归鲁季孙，称其诈也，以宽鲁国，晋不为虐。邢侯之狱，言其贪也，以正刑书，晋不为颇。三言而除三恶，加三利。杀亲益荣，犹义也夫！”", "para_ids": [1163]}
{"uid": 1164, "level": "normal", "h1": "《左传》", "h2": "《昭公十七年》", "h3": "B10.17.3", "text": "仲尼闻之，见于郯子而学之。既而告人曰：“吾闻之，‘天子失官，官学在四夷’，犹信。”", "para_ids": [1164]}
{"uid": 1165, "level": "normal", "h1": "《左传》", "h2": "《昭公二十年》", "h3": "B10.20.4", "text": "琴张闻宗鲁死，将往吊之。仲尼曰：“齐豹之盗，而孟縶之贼，女何吊焉？君子不食奸，不受乱，不为利疚于回，不以回待人，不盖不义，不犯非礼。”", "para_ids": [1165]}
{"uid": 1166, "level": "normal", "h1": "《左传》", "h2": "《昭公二十年》", "h3": "B10.20.7", "text": "十二月，齐侯田于沛，招虞人以弓，不进。公使执之。辞曰：“昔我先君之田也，旃以招大夫，弓以招士，皮冠以招虞人。臣不见皮冠，故不敢进。”乃舍之。仲尼曰：“守道不如守官。”君子韪之。", "para_ids": [1166]}
{"uid": 1167, "level": "normal", "h1": "《左传》", "h2": "《昭公二十年》", "h3": "B10.20.9", "text": "仲尼曰：“善哉！政宽则民慢，慢则纠之以猛。猛则民残，残则施之以宽。宽以济猛，猛以济宽，政是以和。《诗》曰：'民亦劳止，汔可小康;惠此中国，以绥四方'，施之以宽也。‘毋从诡随，以谨无良;式遏寇虐，惨不畏明'，纠之以猛也。‘柔远能邇，以定我王’，平之以和也。又曰：'不竞不绢，不刚不柔，布政优优，百禄是遒'，和之至也。”及子产卒，仲尼闻之，出涕曰：“古之遗爱也。”", "para_ids": [1167]}
{"uid": 1168, "level": "normal", "h1": "《左传》", "h2": "《昭公二十八年》", "h3": "B10.28.3", "text": "仲尼闻魏子之举也，以为义，曰：“近不失亲，远不失举，可谓义矣。”又闻其命贾辛也，以为忠，“《诗》曰：‘永言配命，自求多福’，忠也。魏子之举也义，其命也忠，其长有后于晋国乎！”", "para_ids": [1168]}
{"uid": 1169, "level": "normal", "h1": "《左传》", "h2": "《昭公二十九年》", "h3": "B10.29.5", "text": "仲尼曰：“晋其亡乎！失其度矣。夫晋国将守唐叔之所受法度，以经纬其民，卿大夫以序守之，民是以能尊其贵，贵是以能守其业。贵贱不愆，所谓度也。文公是以作执秩之官，为被庐之法，以为盟主。今弃是度也，而为刑鼎，民在鼎矣，何以尊贵？贵何业之守？贵贱无序，何以为国？且夫宣子之刑，夷之搜集也，晋国之乱制也，若之何以为法？”蔡史墨曰：“范氏、中行氏其亡乎！中行寅为下卿，而干上令，擅作刑器，以为国法，是法奸也。又加范氏焉，易之亡也。其及赵氏，赵孟与焉。然不得已，若德，可以免。”", "para_ids": [1169]}
{"uid": 1170, "level": "normal", "h1": "《左传》", "h2": "《定公元年》", "h3": "B11.1.4", "text": "秋七月癸巳，葬昭公于墓道南。孔子之为司寇也，沟而合诸墓。", "para_ids": [1170]}
{"uid": 1171, "level": "normal", "h1": "《左传》", "h2": "《定公九年》", "h3": "B11.9.3", "text": "六月，伐阳关。阳虎使焚莱门。师惊，犯之而出，奔齐，请师以伐鲁，曰：“三加，必取之。”齐侯将许之。鲍文子谏曰：“臣尝为隶于施氏矣，鲁未可取也。上下犹和，众庶犹睦，能事大国，而无天菑，若之何取之？阳虎欲勤齐师也，齐师罢，大臣必多死亡，己于是乎奋其诈谋。夫阳虎有宠于季氏，而将杀季孙，以不利鲁国，而求容焉。亲富不亲仁，君焉用之？君富于季氏，而大于鲁国，兹阳虎所欲倾覆也。鲁免其疾，而君又收之，无乃害乎？”齐侯执阳虎，将东之。阳虎愿东，乃囚诸西鄙。尽借邑人之车，锲其轴，麻约而归之。载葱灵，寝于其中而逃。追而得之，囚于齐。又以葱灵逃，奔宋，遂奔晋，适赵氏。仲尼曰：“赵氏其世有乱乎！”", "para_ids": [1171]}
{"uid": 1172, "level": "normal", "h1": "《左传》", "h2": "《定公十年》", "h3": "B11.10.2", "text": "夏，公会齐侯于祝其，实夹谷。孔丘相，犂弥言于齐侯曰：“孔丘知礼而无勇，若使莱人以兵劫鲁侯，必得志焉。”齐侯从之。孔丘以公退，曰：“士兵之！两君合好，而裔夷之俘以兵乱之，非齐君所以命诸侯也。裔不谋夏，夷不乱华，俘不干盟，兵不偪好，于神为不祥，于德为愆义，于人为失礼，君必不然。”齐侯闻之，遽辟之。", "para_ids": [1172]}
{"uid": 1173, "level": "normal", "h1": "《左传》", "h2": "《定公十年》", "h3": "B11.10.2", "text": "将盟，齐人加于载书曰：“齐师出竟而不以甲车三百乘从我者，有如此盟！”孔丘使兹无还揖对，曰：“而不反我汶阳之田，吾以共命者，亦如之！”\n齐侯将享公。孔丘谓梁丘据曰：“齐、鲁之故，吾子何不闻焉？事既成矣，而又享之，是勤执事也。且牺象不出门，嘉乐不野合。飨而既具，是弃礼也;若其不具，用秕稗也。用秕稗、君辱，弃礼、名恶。子盍图之！夫享、所以昭德也。不昭，不如其已也。”乃不果享。", "para_ids": [1173]}
{"uid": 1174, "level": "normal", "h1": "《左传》", "h2": "《定公十二年》", "h3": "B11.12.2", "text": "仲由为季氏宰，将堕三都，于是叔孙氏堕郈。季氏将堕费，公山不狃、叔孙辄帅费人以袭鲁。公与三子入于季氏之宫，登武子之台。费人攻之，弗克。入及公侧，仲尼命申句须、乐颀下伐之，费人北。国人追之，败诸姑蔑。二子奔齐，遂堕费。", "para_ids": [1174]}
{"uid": 1175, "level": "normal", "h1": "《左传》", "h2": "《定公十五年》", "h3": "B11.15.1", "text": "十五年春，邾隐公来朝。子贡观焉。邾子执玉高，其容仰;公受玉卑，其容俯。子贡曰：“以礼观之，二君者，皆有死亡焉。夫礼、死生存亡之体也，将左右、周旋，进退、俯仰，于是乎取之;朝、祀、丧、戎，于是乎观之。今正月相朝，而皆不度，心已亡矣。嘉事不体，何以能久？高、仰，骄也;卑、俯，替也。骄近乱，替近疾，君为主，其先亡乎！”", "para_ids": [1175]}
{"uid": 1176, "level": "normal", "h1": "《左传》", "h2": "《定公十五年》", "h3": "B11.15.3", "text": "夏五月壬申，公荐。仲尼曰：“赐不幸言而中，是使赐多言者也。”", "para_ids": [1176]}
{"uid": 1177, "level": "normal", "h1": "《左传》", "h2": "《哀公三年》", "h3": "B12.3.2", "text": "夏五月辛卯，司铎火。火踰公宫，桓、僖灾。救火者皆曰顾府。南宫敬叔至，命周人出御书，俟于宫，曰：“帨女，而不在，死。”子服景伯至，命宰人出礼书，以待命。命不共有常刑。校人乘马，巾车脂辖，百官官备，府库慎守，官人肃给。济濡帷幕，郁攸从之。蒙葺公屋，自大庙始，外内以悛。助所不给。有不用命，则有常刑，无赦。公父文伯至，命校人驾乘车。季桓子至，御公立于象魏之外，命救火者伤人则止，财可为也。命藏《象魏》，曰：“旧章不可亡也。”富父槐至，曰：“无备而官办者，犹拾瀋也。”于是乎去表之槀，道还公宫。\n孔子在陈，闻火，曰：“其桓、僖乎！”", "para_ids": [1177]}
{"uid": 1178, "level": "normal", "h1": "《左传》", "h2": "《哀公六年》", "h3": "B12.6.4", "text": "是岁也，有云如众赤鸟，夹日以飞三日。楚子使问诸周大史。周大史曰：“其当王身乎！若禜之，可移于令尹、司马。”王曰：“除腹心之疾，而寘诸股肱，何益？不谷不有大过，天其夭诸？有罪受罚，又焉移之？”遂弗禜。\n初，昭王有疾，卜曰：“河为祟。”王弗祭。大夫请祭诸郊。王曰：“三代命祀，祭不越望。江、汉、雎、漳，楚之望也。祸福之至，不是过也。不谷虽不德，河非所获罪也。”遂弗祭。\n孔子曰：“楚昭王知大道矣。其不失国也，宜哉！《夏书》曰：'惟彼陶唐，帅彼天常，有此冀方。今失其行，乱其纪纲，乃灭而亡。’又曰：'允出兹在兹。’由己率常，可矣。”", "para_ids": [1178]}
{"uid": 1179, "level": "normal", "h1": "《左传》", "h2": "《哀公七年》", "h3": "B12.7.3", "text": "太宰嚭召季康子，康子使子贡辞。大宰嚭曰：“国君道长，而大夫不出门，此何礼也？”对曰：“岂以为礼，畏大国也。大国不以礼命于诸侯，苟不以礼，岂可量也？寡君既共命焉，其老岂敢弃其国？大伯端委以治周礼，仲雍嗣之，断发文身，臝以为饰，岂礼也哉？有由然也。”反自鄫，以吴为无能为也。", "para_ids": [1179]}
{"uid": 1180, "level": "normal", "h1": "《左传》", "h2": "《哀公八年》", "h3": "B12.8.2", "text": "三月，吴伐我，子泄率，故道险，从武城。初，武城人或有因于吴竟田焉，拘鄫人之沤菅者，曰：“何故使吾水滋？”及吴师至，拘者道之以伐武城，克之。王犯尝为之宰，澹台子羽之父好焉，国人惧。懿子谓景伯：“若之何？”对曰：“吴师来，斯与之战，何患焉？且召之而至，又何求焉？”吴师克东阳而进，舍于五梧。明日，舍于蚕室。公宾庚、公甲叔子与战于夷，获叔子与析朱钻，献于王。王曰：“此同车，必使能，国未可望也。”明日，舍于庚宗，遂次于泗上。微虎欲宵攻王舍，私属徒七百人三踊于幕庭，卒三百人，有若与焉。及稷门之内，或谓季孙曰：“不足以害吴，而多杀国士，不如已也。”乃止之。吴子闻之，一夕三迁。", "para_ids": [1180]}
{"uid": 1181, "level": "normal", "h1": "《左传》", "h2": "《哀公十一年》", "h3": "B12.11.1", "text": "十一年春，齐为郓故，国书、高无丕帅师伐我，及清。季孙谓其宰冉求曰：“齐师在清，必鲁故也，若之何？”求曰：“一子守，二子从公御诸竟。”季孙曰：“不能。”求曰：“居封疆之间。”季孙告二子，二子不可。求曰：“若不可，则君无出。一子帅师，背城而战，不属者，非鲁人也。鲁之群室众于齐之兵车，一室敌车优矣，子何患焉？二子之不欲战也宜，政在季氏。当子之身，齐人伐鲁而不能战，子之耻也，大不列于诸侯矣。”季孙使从于朝，俟于党氏之沟。武叔呼而问战焉。对曰：“君子有远虑，小人何知？”懿子强问之，对曰：“小人虑材而言，量力而共者也。”武叔曰：“是谓我不成丈夫也。”退而搜集。孟孺子泄帅右师，颜羽御，邴泄为右。冉求帅左师，管周父御，樊迟为右。季孙曰：“须也弱。”有子曰：“就用命焉。”季氏之甲七千，冉有以武城人三百为己徒卒，老幼守宫，次于雩门之外。五日，右师从之。公叔务人见保者而泣，曰：“事充，政重，上不能谋，士不能死，何以治民？吾既言之矣，敢不勉乎！”\n师及齐师战于郊。齐师自稷曲，师不踰沟。樊迟曰：“非不能也，不信子也，请三刻而踰之。”如之，众从之。师入齐军。\n……\n师获甲首八十，齐人不能师。宵谍曰：“齐人遁。”冉有请从之三，季孙弗许。\n孟孺子语人曰：“我不如颜羽，而贤于邴泄。子羽锐敏，我不欲战而能默，泄曰‘驱之’。”公为与其嬖僮汪锜乘，皆死，皆殡。孔子曰：“能执干戈以卫社稷，可无殤也。”冉有用矛于齐师，故能入其军。孔子曰：“义也。”", "para_ids": [1181]}
{"uid": 1182, "level": "normal", "h1": "《左传》", "h2": "《哀公十一年》", "h3": "B12.11.6", "text": "冬，卫大叔疾出奔宋。初，疾娶于宋子朝，其娣嬖。子朝出，孔文子使疾出其妻，而妻之。疾使侍人诱其初妻之娣寘于犂，而为之一宫，如二妻。文子怒，欲攻之，仲尼止之。遂夺其妻。或淫于外州，外州人夺之轩以献。耻是二者，故出。卫人立遗，使室孔姞。疾臣向魋，纳美珠焉，与之城钻。宋公求珠，魋不与，由是得罪。及桓氏出，城钴人攻大叔疾，卫庄公复之，使处巢，死焉。殡于郧，葬于少禘。\n……\n孔文子之将攻大叔也，访于仲尼。仲尼曰：“胡簋之事，则尝学之矣;甲兵之事，未之闻也。”退，命驾而行，曰：“鸟则择木，木岂能择鸟？”文子遽止之，曰：“圉岂敢度其私，访卫国之难也。”将止，鲁人以币召之，乃归。", "para_ids": [1182]}
{"uid": 1183, "level": "normal", "h1": "《左传》", "h2": "《哀公十一年》", "h3": "B12.11.7", "text": "季孙欲以田赋，使冉有访诸仲尼。仲尼曰：“丘不识也。”三发，卒曰：“子为国老，待子而行，若之何子之不言也？”仲尼不对，而私于冉有曰：“君子之行也，度于礼：施取其厚，事举其中，敛从其薄。如是，则以丘亦足矣。若不度于礼，而贪冒无厌，则虽以田赋，将又不足。且子季孙若欲行而法，则周公之典在;若欲苟而行，又何访焉？”弗听。", "para_ids": [1183]}
{"uid": 1184, "level": "normal", "h1": "《左传》", "h2": "《哀公十二年》", "h3": "B12.12.2", "text": "夏五月，昭夫人孟子卒。昭公娶于吴，故不书姓。死不赴，故不称夫人。不反哭，故不言葬小君。孔子与吊，适季氏。季氏不绢，放絰而拜。", "para_ids": [1184]}
{"uid": 1185, "level": "normal", "h1": "《左传》", "h2": "《哀公十二年》", "h3": "B12.12.3", "text": "公会吴于橐皋，吴子使大宰嚭请寻盟。公不欲，使子贡对，曰：“盟，所以周信也，故心以制之，玉帛以奉之，言以结之，明神以要之。寡君以为苟有盟焉，弗可改也已。若犹可改，日盟何益？今吾子曰‘必寻盟’，若可寻也，亦可寒也。”乃不寻盟。\n秋，卫侯会吴于郧。公及卫侯、宋皇瑗盟，而卒辞吴盟。吴人藩卫侯之舍。子服景伯谓子贡曰：“夫诸侯之会，事既毕矣，侯伯致礼，地主归餼，以相辞也。今吴不行礼于卫，而藩其君舍以难之，子盍见大宰嚭？”乃请束锦以行。语及卫故，大宰嚭曰：“寡君愿事卫君，卫君之来也缓，寡君惧，故将止之。”子贡曰：“卫君之来，必谋于其众，其众或欲或否，是以缓来。其欲来者，子之党也;其不欲来者，子之雠也。若执卫君，是堕党而崇雠也，夫堕子者得其志矣。且合诸侯而执卫君，谁敢不惧？堕党、崇雠，而惧诸侯，或者难以霸乎！”大宰嚭说，乃舍卫侯。卫侯归，效夷言。子之尚幼，曰：“君必不免，其死于夷乎！执焉而又说其言，从之固矣。”", "para_ids": [1185]}
{"uid": 1186, "level": "normal", "h1": "《左传》", "h2": "《哀公十二年》", "h3": "B12.12.5", "text": "冬十二月，螽，季孙问诸仲尼。仲尼曰：“丘闻之，火伏而后蛰者毕。今火犹西流，司厤过也。”", "para_ids": [1186]}
{"uid": 1187, "level": "normal", "h1": "《左传》", "h2": "《哀公十四年》", "h3": "B12.14.1", "text": "十四年春，西狩于大野，叔孙氏之车子铊商获麟，以为不祥，以赐虞人。仲尼观之，曰：“麟也”，然后取之。", "para_ids": [1187]}
{"uid": 1188, "level": "normal", "h1": "《左传》", "h2": "《哀公十四年》", "h3": "B12.14.2", "text": "小邾射以句绎来奔，曰：“使季路要我，吾无盟矣。”使子路，子路辞。季康子使冉有谓之曰：“千乘之国，不信其盟，而信子之言，子何辱焉？”对曰：“鲁有事于小邾，不敢问故，死其城下可也。彼不臣，而济其言，是义之也，由弗能。”", "para_ids": [1188]}
{"uid": 1189, "level": "normal", "h1": "《左传》", "h2": "《哀公十四年》", "h3": "B12.14.4", "text": "司马牛致其邑与珪焉，而适齐。向魋出于卫地，公文氏攻之，求夏后氏之璜焉。与之他玉，而奔齐，陈成子使为次卿，司马牛又致其邑焉，而适吴。吴人恶之，而反。赵简子召之，陈成子亦召之，卒于鲁郭门之外，阬氏葬诸丘舆。", "para_ids": [1189]}
{"uid": 1190, "level": "normal", "h1": "《左传》", "h2": "《哀公十四年》", "h3": "B12.14.5", "text": "甲午，齐陈恒弑其君壬于舒州。孔丘三日齐，而请伐齐三。公曰：“鲁为齐弱久矣，子之伐之，将若之何？”对曰：“陈恒弑其君，民之不与者半。以鲁之众加齐之半，可克也。”公曰：“子告季孙。”孔子辞，退而告人曰：“吾以从大夫之后也，故不敢不言。”", "para_ids": [1190]}
{"uid": 1191, "level": "normal", "h1": "《左传》", "h2": "《哀公十五年》", "h3": "B12.15.3", "text": "秋，齐陈瓘如楚，过卫，仲由见之，曰：“天或者以陈氏为斧斤，既斲丧公室，而他人有之，不可知也;其使终飨之，亦不可知也。若善鲁以待时，不亦可乎！何必恶焉？”子玉曰：“然。吾受命矣，子使告我弟。”", "para_ids": [1191]}
{"uid": 1192, "level": "normal", "h1": "《左传》", "h2": "《哀公十五年》", "h3": "B12.15.4", "text": "冬，及齐平。子服景伯如齐，子赣为介，见公孙成，曰：“人皆臣人，而有背人之心，况齐人虽为子役，其有不贰乎？子、周公之孙也，多飨大利，犹思不义。利不可得，而丧宗国，将焉用之？”成曰：“善哉！吾不早闻命。”\n陈成子馆客，曰：“寡君使恒告曰：‘寡君愿事君如事卫君。’”景伯揖子赣而进之，对曰：“寡君之愿也。昔晋人伐卫，齐为卫故，伐晋冠氏，丧车五百。因与卫地，自济以西，禚、媚、杏以南，书社五百。吴人加敝邑以乱，齐因其病，取谜与阐，寡君是以寒心。若得视卫君之事君也，则固所愿也。”成子病之，乃归成，公孙宿以其兵甲入于嬴。", "para_ids": [1192]}
{"uid": 1193, "level": "normal", "h1": "《左传》", "h2": "《哀公十五年》", "h3": "B12.15.5", "text": "季子将入，遇子羔将出，曰：“门已闭矣。”季子曰：“吾姑至焉。”子羔曰：“弗及，不践其难！”季子曰：“食焉，不辟其难。”子羔遂出，子路入。及门，公孙敢门焉，曰：“无入为也。”季子曰：“是公孙也，求利焉，而逃其难。由不然，利其禄，必救其患。”有使者出，乃入，曰：“大子焉用孔悝？虽杀之，必或继之。”且曰：“大子无勇，若燔台，半，必舍孔叔。”大子闻之，惧，下石乞、盂黶敌子路，以戈击之，断纓。子路曰：“君子死，冠不免。”结纓而死。孔子闻卫乱，曰：“柴也其来，由也死矣。”", "para_ids": [1193]}
{"uid": 1194, "level": "normal", "h1": "《左传》", "h2": "《哀公十六年》", "h3": "B12.16.3", "text": "夏四月己丑，孔丘卒。公诛之曰：“旻天不吊，不憖遗一老，俾屏余一人以在位，煢煢余在疚。嗚呼哀哉尼父！无自律。”\n子赣曰：“君其不没于鲁乎！夫子之言曰：‘礼失则昏，名失则愆。’失志为昏，失所为愆。生不能用，死而诔之，非礼也;称一人，非名也。君两失之。”", "para_ids": [1194]}
{"uid": 1195, "level": "normal", "h1": "《左传》", "h2": "《哀公十六年》", "h3": "B12.17.6", "text": "公会齐侯盟于蒙，孟武伯相。齐侯稽首，公拜。齐人怒。武伯曰：“非天子，寡君无所稽首。”武伯问于高柴曰：“诸侯盟，谁执牛耳？”季羔曰：“鄫衍之役，吴公子姑曹;发阳之役，卫石魋。”武伯曰：“然则彘也。”", "para_ids": [1195]}
{"uid": 1196, "level": "normal", "h1": "《左传》", "h2": "《哀公十六年》", "h3": "B12.23.1", "text": "二十三年春，宋景曹卒。季康子使冉有吊，且送葬，曰：“敝邑有社稷之事，使肥与有职竞焉，是以不得助执绋，使求从舆人，曰：‘以肥之得备弥甥也，有不腆先人之产马，使求荐诸夫人之宰，其可以称旌繁乎！’”", "para_ids": [1196]}
{"uid": 1197, "level": "normal", "h1": "《左传》", "h2": "《哀公十六年》", "h3": "B12.26.3", "text": "卫出公自城铊使以弓问子赣，且曰：“吾其入乎？”子赣稽首受弓，对曰：“臣不识也。”私于使者，曰：“昔成公孙于陈，宁武子、孙庄子为宛濮之盟而君入。献公孙于齐，子鲜、子展为夷仪之盟而君入。今君再在孙矣，内不闻献之亲，外不闻成之卿，则赐不识所由入也。《诗》曰：'无竞惟人，四方其顺之。’若得其人，四方以为主，而国于何有？”\n二月，盟于平阳，三子皆从。康子病之，言及子赣，曰：“若在此，吾不及此夫！”武伯曰：“然。何不召？”曰：“固将召之。”文子曰：“他日请念。”", "para_ids": [1197]}
{"uid": 1198, "level": "normal", "h1": "《孟子》", "h2": "《梁惠王上》", "h3": "1A．4．3", "text": "曰：“无以异也。”曰：“庖有肥肉，厩有肥马，民有饥色，野有饿莩，此率兽而食人也。兽相食，且人恶之；为民父母，行政，不免于率兽而食人，恶在其为民父母也？仲尼曰：‘始作俑者，其无后乎！’为其象人而用之也。如之何其使斯民饥而死也？”", "para_ids": [1198]}
{"uid": 1199, "level": "normal", "h1": "《孟子》", "h2": "《梁惠王上》", "h3": "1A．7．1", "text": "齐宣王问曰：“齐桓、晋文之事可得闻乎？”孟子对曰：“仲尼之徒无道桓文之事者，是以后世无传焉，臣未之闻也。无以，则王乎？”", "para_ids": [1199]}
{"uid": 1200, "level": "normal", "h1": "《孟子》", "h2": "《梁惠王下》", "h3": "1B．12", "text": "邹与鲁鬨。穆公问曰：“吾有司死者三十三人，而民莫之死也。诛之，则不可胜诛；不诛，则疾视其长上之死而不救，如之何则可？”孟子对曰：“凶年饥岁，君之民老弱转乎沟壑，壮者散而之四方者，几千人矣；而君之仓廪实，府库充，有司莫以告，是上慢而残下也。曾子曰：‘戒之戒之！出乎尔者，反乎尔者也。’夫民今而后得反之也。君无尤焉！君行仁政，斯民亲其上、死其长矣。”", "para_ids": [1200]}
{"uid": 1201, "level": "normal", "h1": "《孟子》", "h2": "《公孙丑上》", "h3": "2A．1．1", "text": "公孙丑问曰：“夫子当路于齐，管仲、晏子之功，可复许乎？”孟子曰：“子诚齐人也，知管仲、晏子而已矣。或问乎曾西曰：‘吾子与子路孰贤？’曾西蹴然曰：‘吾先子之所畏也。’曰：‘然则吾子与管仲孰贤？’曾西艴然不悦，曰：‘尔何曾比予于管仲？管仲得君如彼其专也，行乎国政如彼其久也，功烈如彼其卑也；尔何曾比予于是？’”曰：“管仲，曾西之所不为也，而子为我愿之乎？”", "para_ids": [1201]}
{"uid": 1202, "level": "normal", "h1": "《孟子》", "h2": "《公孙丑上》", "h3": "2A．1．3", "text": "曰：“若是，则弟子之惑滋甚。且以文王之德，百年而后崩，犹未洽于天下；武王、周公继之，然后大行。今言王若易然，则文王不足法与？”曰：“文王何可当也？由汤至于武丁，贤圣之君六七作，天下归殷久矣，久则难变也。武丁朝诸侯，有天下，犹运之掌也。纣之去武丁未久也，其故家遗俗，流风善政，犹有存者；又有微子、微仲、王子比干、箕子、胶鬲，皆贤人也，相与辅相之，故久而后失之也。尺地，莫非其有也；一民，莫非其臣也；然而文王犹方百里起，是以难也。齐人有言曰：‘虽有智慧，不如乘势；虽有镃基，不如待时。’今时则易然也：夏后、殷、周之盛，地未有过千里者也，而齐有其地矣；鸡鸣狗吠相闻，而达乎四境，而齐有其民矣。地不改辟矣，民不改聚矣，行仁政而王，莫之能御也。且王者之不作，未有䟽于此时者也；民之憔悴于虐政，未有甚于此时者也。饥者易为食，渴者易为饮。孔子曰：‘德之流行，速于置邮而传命。’当今之时，万乘之国行仁政，民之悦之，犹解倒悬也。故事半古之人，功必倍之，惟此时为然。”", "para_ids": [1202]}
{"uid": 1203, "level": "normal", "h1": "《孟子》", "h2": "《公孙丑上》", "h3": "2A．2．3", "text": "曰：“不动心有道乎？”曰：“有。北宫黝之养勇也；不肤桡，不目逃，思以一豪挫于人，若挞之于市朝；不受于褐宽博，亦不受于万乘之君；视刺万乘之君，若刺褐夫；无严诸侯，恶声至，必反之。孟施舍之所养勇也，曰：‘视不胜犹胜也；量敌而后进，虑胜而后会，是畏三军者也。舍岂能为必胜哉？能无惧而已矣。’孟施舍似曾子，北宫黝似子夏。夫二子之勇，未知其孰贤，然而孟施舍守约也。昔者曾子谓子襄曰：‘子好勇乎？吾尝闻大勇于夫子矣：自反而不缩，虽褐宽博，吾必惴焉；自反而缩，虽千万人，吾往矣。’孟施舍之守气，又不如曾子之守约也。”", "para_ids": [1203]}
{"uid": 1204, "level": "normal", "h1": "《孟子》", "h2": "《公孙丑上》", "h3": "2A．2．9", "text": "“宰我、子贡善为说辞；冉牛、闵子、颜渊善言德行。孔子兼之，曰：‘我于辞命，则不能也。’然则夫子既圣矣乎？”曰：“恶！是何言也？昔者子贡问于孔子曰：‘夫子圣矣乎？’孔子曰：‘圣则吾不能，我学不厌而教不倦也。’子贡曰：‘学不厌，智也；教不倦，仁也。仁且智，夫子既圣矣。’夫圣、孔子不居，是何言也？”", "para_ids": [1204]}
{"uid": 1205, "level": "normal", "h1": "《孟子》", "h2": "《公孙丑上》", "h3": "2A．2．10", "text": "“昔者窃闻之：子夏、子游、子张皆有圣人之一体，冉牛、闵子、颜渊则具体而微，敢问所安。”曰：“姑舍是。”", "para_ids": [1205]}
{"uid": 1206, "level": "normal", "h1": "《孟子》", "h2": "《公孙丑上》", "h3": "2A．2．11", "text": "曰：“伯夷、伊尹何如？”曰：“不同道。非其君不事，非其民不使；治则进，乱则退，伯夷也。何事非君，何使非民；治亦进，乱亦进，伊尹也。可以仕则仕，可以止则止，可以久则久，可以速则速，孔子也。皆古圣人也，吾未能有行焉；乃所愿，则学孔子也。”", "para_ids": [1206]}
{"uid": 1207, "level": "normal", "h1": "《孟子》", "h2": "《公孙丑上》", "h3": "2A．2．12", "text": "“伯夷、伊尹于孔子，若是班乎？”曰：“否；自有生民以来，未有孔子也。”", "para_ids": [1207]}
{"uid": 1208, "level": "normal", "h1": "《孟子》", "h2": "《公孙丑上》", "h3": "2A．2．14", "text": "曰：“敢问其所以异。”曰：“宰我、子贡、有若，智足以知圣人，污不至阿其所好。宰我曰：‘以予观于夫子，贤于尧、舜远矣。’子贡曰：‘见其礼而知其政，闻其乐而知其德，由百世之后，等百世之王，莫之能违也。自生民以来，未有夫子也。’有若曰：‘岂惟民哉？麒麟之于走兽，凤凰之于飞鸟，泰山之于丘垤，河海之于行潦，类也。圣人之于民，亦类也。出于其类，拔乎其萃，自生民以来，未有盛于孔子也。’”", "para_ids": [1208]}
{"uid": 1209, "level": "normal", "h1": "《孟子》", "h2": "《公孙丑上》", "h3": "2A．3", "text": "孟子曰：“以力假仁者霸，霸必有大国；以德行仁者王，王不待大，汤以七十里，文王以百里。以力服人者，非心服也，力不赡也；以德服人者，中心悦而诚服也，如七十子之服孔子也。《诗》云：‘自西自东，自南自北，无思不服。’此之谓也。”", "para_ids": [1209]}
{"uid": 1210, "level": "normal", "h1": "《孟子》", "h2": "《公孙丑上》", "h3": "2A．4", "text": "孟子曰：“仁则荣，不仁则辱；今恶辱而居不仁，是犹恶湿而居下也。如恶之，莫如贵德而尊士，贤者在位，能者在职；国家閒暇，及是时，明其政刑。虽大国，必畏之矣。《诗》云：‘迨天之未阴雨，彻彼桑土，绸缪牖户。今此下民，或敢侮予？’孔子曰：‘为此诗者，其知道乎！能治其国家，谁敢侮之？’今国家閒暇，及是时，般乐怠敖，是自求祸也。祸福无不自己求之者。《诗》云：‘永言配命，自求多福。’《太甲》曰：‘天作孽，犹可违；自作孽，不可活。’此之谓也。”", "para_ids": [1210]}
{"uid": 1211, "level": "normal", "h1": "《孟子》", "h2": "《公孙丑上》", "h3": "2A．7", "text": "孟子曰：“矢人岂不仁于函人哉？矢人惟恐不伤人，函人惟恐伤人。巫匠亦然。故术不可不慎也。孔子曰：‘里仁为美。择不处仁，焉得智？’夫仁、天之尊爵也，人之安宅也。莫之御而不仁，是不智也。不仁、不智，无礼、无义，人役也。人役而耻为役，由弓人而耻为弓，矢人而耻为矢也。如耻之，莫如为仁。仁者如射：射者正己而后发；发而不中，不怨胜己者，反求诸己而已矣。”", "para_ids": [1211]}
{"uid": 1212, "level": "normal", "h1": "《孟子》", "h2": "《公孙丑上》", "h3": "2A．8", "text": "孟子曰：“子路，人告之以有过，则喜。禹闻善言，则拜。大舜有大焉，善与人同，舍己从人，乐取于人以为善。自耕稼、陶、渔以至为帝，无非取于人者。取诸人以为善，是与人为善者也。故君子莫大乎与人为善。”", "para_ids": [1212]}
{"uid": 1213, "level": "normal", "h1": "《孟子》", "h2": "《公孙丑下》", "h3": "2B．2．5", "text": "景子曰：“否；非此之谓也。礼曰：‘父召，无诺；君命召，不俟驾。’固将朝也，闻王命而遂不果，宜与夫礼若不相似然。”曰：“岂谓是与？曾子曰：‘晋楚之富，不可及也；彼以其富，我以吾仁；彼以其爵，我以吾义，吾何慊乎哉？’夫岂不义而曾子言之？是或一道也。天下有达尊三：爵一，齿一，德一。朝廷莫如爵，乡党莫如齿，辅世长民莫如德。恶得有其一以慢其二哉？故将大有为之君，必有所不召之臣；欲有谋焉，则就之。其尊德乐道，不如是，不足以有为也。故汤之于伊尹，学焉而后臣之，故不劳而王；桓公之于管仲，学焉而后臣之，故不劳而霸。今天下地丑德齐，莫能相尚，无他，好臣其所教，而不好臣其所受教。汤之于伊尹，桓公之于管仲，则不敢召。管仲且犹不可召，而况不为管仲者乎？”", "para_ids": [1213]}
{"uid": 1214, "level": "normal", "h1": "《孟子》", "h2": "《滕文公上》", "h3": "3A．1．2", "text": "世子自楚反，复见孟子。孟子曰：“世子疑吾言乎？夫道一而已矣。成覵谓齐景公曰：‘彼、丈夫也，我、丈夫也；吾何畏彼哉？’颜渊曰：‘舜、何人也？予、何人也？有为者亦若是。’公明仪曰：‘文王、我师也；周公岂欺我哉？’今滕，绝长补短，将五十里也，犹可以为善。《书》曰：‘若药不瞑眩，厥疾不瘳。’”", "para_ids": [1214]}
{"uid": 1215, "level": "normal", "h1": "《孟子》", "h2": "《滕文公上》", "h3": "3A．2．2", "text": "然友之邹问于孟子。孟子曰：“不亦善乎！亲丧，固所自尽也。曾子曰：‘生、事之以礼，死、葬之以礼，祭之以礼，可谓孝矣。’诸侯之礼，吾未之学也；虽然，吾尝闻之矣。三年之丧，斋疏之服，飦粥之食，自天子达于庶人，三代共之。”", "para_ids": [1215]}
{"uid": 1216, "level": "normal", "h1": "《孟子》", "h2": "《滕文公上》", "h3": "3A．2．4", "text": "然友复之邹问孟子。孟子曰：“然；不可以他求者也。孔子曰：‘君薨，听于冢宰，歠粥，面深墨，即位而哭，百官有司莫敢不哀，先之也。’上有好者，下必有甚焉者矣。君子之德，风也；小人之德，草也。草上之风，必偃。是在世子。”", "para_ids": [1216]}
{"uid": 1217, "level": "normal", "h1": "《孟子》", "h2": "《滕文公上》", "h3": "3A．4．16", "text": "“尧以不得舜为己忧，舜以不得禹皋陶为己忧。夫以百亩之不易为己忧者，农夫也。分人以财谓之惠，教人以善谓之忠，为天下得人者谓之仁。是故以天下与人易，为天下得人难。孔子曰：‘大哉尧之为君！惟天为大，惟尧则之，荡荡乎民无能名焉！君哉舜也！巍巍乎有天下而不与焉！’尧舜之治天下，岂无所用其心哉？亦不用于耕耳。”", "para_ids": [1217]}
{"uid": 1218, "level": "normal", "h1": "《孟子》", "h2": "《滕文公上》", "h3": "3A．4．17", "text": "“吾闻用夏变夷者，未闻变于夷者也。陈良、楚产也，悦周公、仲尼之道，北学于中国。北方之学者，未能或之先也。彼所谓豪杰之士也。子之兄弟事之数十年，师死而遂倍之！昔者孔子没，三年之外，门人治任将归，入揖于子贡，相向而哭，皆失声，然后归。子贡反，筑室于场，独居三年，然后归。他日，子夏、子张、子游以有若似圣人，欲以所事孔子事之，强曾子。曾子曰：‘不可；江汉以濯之，秋阳以暴之，皜皜乎不可尚已。’今也南蛮鴃舌之人，非先王之道，子倍子之师而学之，亦异于曾子矣。吾闻出于幽谷迁于乔木者，未闻下乔木而入于幽谷者。《鲁颂》曰：‘戎狄是膺，荆舒是惩。’周公方且膺之，子是之学，亦为不善变矣。”", "para_ids": [1218]}
{"uid": 1219, "level": "normal", "h1": "《孟子》", "h2": "《滕文公下》", "h3": "3B．1", "text": "陈代曰：“不见诸侯，宜若小然；今一见之，大则以王，小则以霸。且《志》曰：‘枉尺而直寻，宜若可为也。’”孟子曰：“昔齐景公田，招虞人以旌，不至，将杀之。志士不忘在沟壑，勇士不忘丧其元。孔子奚取焉？取非其招不往也。如不待其招而往何哉？且夫枉尺而直寻者，以利言也。如以利，则枉寻直尺而利，亦可为与？昔者赵简子使王良与嬖奚乘，终日而不获一禽。嬖奚反命曰：‘天下之贱工也。’或以告王良。良曰：‘请复之。’强而后可，一朝而获十禽。嬖奚反命曰：‘天下之良工也。’简子曰：‘我使掌与女乘。’谓王良。良不可，曰：‘吾为之范我驰驱，终日不获一；为之诡遇，一朝而获十。《诗》云：“不失其驰，舍矢如破。”我不贯与小人乘，请辞。’御者且羞与射者比；比而得禽兽，虽若丘陵，弗为也。如枉道而从彼，何也？且子过矣：枉己者，未有能直人者也。”", "para_ids": [1219]}
{"uid": 1220, "level": "normal", "h1": "《孟子》", "h2": "《滕文公下》", "h3": "3B．3．1", "text": "周霄问曰：“古之君子仕乎？”孟子曰：“仕。《传》曰：‘孔子三月无君，则皇皇如也，出疆必载质。’公明仪曰：‘古之人三月无君，则吊。’”", "para_ids": [1220]}
{"uid": 1221, "level": "normal", "h1": "《孟子》", "h2": "《滕文公下》", "h3": "3B．7", "text": "公孙丑问曰：“不见诸侯何义？”孟子曰：“古者不为臣不见。段干木踰垣而辟之，泄柳闭门而不纳，是皆已甚；迫，斯可以见矣。阳货欲见孔子而恶无礼，大夫有赐于士，不得受于其家，则往拜其门。阳货矙孔子之亡也而馈孔子蒸豚，孔子亦矙其亡也而往拜之。当是时，阳货先，岂得不见？曾子曰：‘胁肩谄笑，病于夏畦。’子路曰：‘未同而言，观其色赧赧然，非由之所知也。由是观之，则君子之所养，可知已矣。’”", "para_ids": [1221]}
{"uid": 1222, "level": "normal", "h1": "《孟子》", "h2": "《滕文公下》", "h3": "3B．9．3", "text": "“世衰道微，邪说暴行有作，臣弑其君者有之，子弑其父者有之。孔子惧，作《春秋》。《春秋》、天子之事也；是故孔子曰：‘知我者其惟《春秋》乎！罪我者其惟《春秋》乎！’", "para_ids": [1222]}
{"uid": 1223, "level": "normal", "h1": "《孟子》", "h2": "《滕文公下》", "h3": "3B．9．4", "text": "“圣王不作，诸侯放恣，处士横议，杨朱、墨翟之言盈天下。天下之言不归杨，则归墨。杨氏为我，是无君也；墨氏兼爱，是无父也。无父无君，是禽兽也。公明仪曰：‘庖有肥肉，厩有肥马；民有饥色，野有饿莩，此率兽而食人也。’杨墨之道不息，孔子之道不著，是邪说诬民，充塞仁义也。仁义充塞，则率兽食人，人将相食。吾为此惧，闲先圣之道，距杨墨，放淫辞，邪说者不得作。作于其心，害于其事；作于其事，害于其政。圣人复起，不易吾言矣。", "para_ids": [1223]}
{"uid": 1224, "level": "normal", "h1": "《孟子》", "h2": "《滕文公下》", "h3": "3B．9．5", "text": "“昔者禹抑洪水而天下平，周公兼夷狄，驱猛兽而百姓宁，孔子成《春秋》而乱臣贼子惧。《诗》云：‘戎狄是膺，荆舒是惩，则莫我敢承。’无父无君，是周公所膺也。我亦欲正人心，息邪说，距诐行，放淫辞，以承三圣者；岂好辩哉？予不得已也。能言距杨墨者，圣人之徒也。”", "para_ids": [1224]}
{"uid": 1225, "level": "normal", "h1": "《孟子》", "h2": "《离娄上》", "h3": "4A．2", "text": "孟子曰：“规矩、方员之至也，圣人、人伦之至也。欲为君，尽君道；欲为臣，尽臣道。二者皆法尧舜而已矣。不以舜之所以事尧事君，不敬其君者也；不以尧之所以治民治民，贼其民者也。孔子曰：‘道二，仁与不仁而已矣。’暴其民甚，则身弑国亡；不甚，则身危国削，名之曰‘幽’‘厉’，虽孝子慈孙，百世不能改也。《诗》云：‘殷鉴不远，在夏后之世。’此之谓也。”", "para_ids": [1225]}
{"uid": 1226, "level": "normal", "h1": "《孟子》", "h2": "《离娄上》", "h3": "4A．7", "text": "孟子曰：“天下有道，小德役大德，小贤役大贤；天下无道，小役大，弱役强。斯二者，天也。顺天者存，逆天者亡。齐景公曰：‘既不能令，又不受命，是绝物也。’涕出而女于吴。今也小国师大国而耻受命焉，是犹弟子而耻受命于先师也。如耻之，莫若师文王。师文王，大国五年，小国七年，必为政于天下矣。《诗》云：‘商之孙子，其丽不亿。上帝既命，侯于周服。侯服于周，天命靡常。殷士肤敏，祼将于京。’孔子曰：‘仁不可为众也。夫国君好仁，天下无敌。’今也欲无敌于天下而不以仁，是犹执热而不以濯也。《诗》云：‘谁能执热，逝不以濯？’”", "para_ids": [1226]}
{"uid": 1227, "level": "normal", "h1": "《孟子》", "h2": "《离娄上》", "h3": "4A．8", "text": "孟子曰：“不仁者可与言哉？安其危而利其菑，乐其所以亡者。不仁而可与言，则何亡国败家之有？有孺子歌曰：‘沧浪之水清兮，可以濯我缨；沧浪之水浊兮，可以濯我足。’孔子曰：‘小子听之！清斯濯缨，浊斯濯足矣。自取之也。’夫人必自侮，然后人侮之；家必自毁，而后人毁之；国必自伐，而后人伐之。《太甲》曰：‘天作孽，犹可违；自作孽，不可活。’此之谓也。”", "para_ids": [1227]}
{"uid": 1228, "level": "normal", "h1": "《孟子》", "h2": "《离娄上》", "h3": "4A．14", "text": "孟子曰：“求也为季氏宰，无能改于其德，而赋粟倍他日。孔子曰：‘求非我徒也，小子鸣鼓而攻之可也。’由此观之，君不行仁政而富之，皆弃于孔子者也，况于为之强战？争地以战，杀人盈野；争城以战，杀人盈城，此所谓率土地而食人肉，罪不容于死。故善战者服上刑，连诸侯者次之，辟草莱、任土地者次之。”", "para_ids": [1228]}
{"uid": 1229, "level": "normal", "h1": "《孟子》", "h2": "《离娄上》", "h3": "4A．19", "text": "孟子曰：“事、孰为大？事亲为大；守、孰为大？守身为大。不失其身而能事其亲者，吾闻之矣；失其身而能事其亲者，吾未之闻也。孰不为事？事亲、事之本也；孰不为守？守身、守之本也。曾子养曾晳，必有酒肉；将彻，必请所与；问有余，必曰：‘有。’曾晳死，曾元养曾子，必有酒肉；将彻，不请所与；问有余，曰：‘亡矣。’将以复进也。此所谓养口体者也。若曾子，则可谓养志也。事亲若曾子者，可也。”", "para_ids": [1229]}
{"uid": 1230, "level": "normal", "h1": "《孟子》", "h2": "《离娄下》", "h3": "4B．10", "text": "孟子曰：“仲尼不为已甚者。”", "para_ids": [1230]}
{"uid": 1231, "level": "normal", "h1": "《孟子》", "h2": "《离娄下》", "h3": "4B．18．1", "text": "徐子曰：“仲尼亟称于水，曰：‘水哉，水哉！’何取于水也。”孟子曰：“原泉混混，不舍昼夜，盈科而后进，放乎四海。有本者如是，是之取尔。苟为无本，七八月之间雨集，沟浍皆盈；其涸也，可立而待也。故声闻过情，君子耻之。”", "para_ids": [1231]}
{"uid": 1232, "level": "normal", "h1": "《孟子》", "h2": "《离娄下》", "h3": "4B．21", "text": "孟子曰：“王者之迹熄而《诗》亡，《诗》亡然后《春秋》作。晋之《乘》，楚之《梼杌》，鲁之《春秋》，一也：其事则齐桓、晋文，其文则史。孔子曰：‘其义则丘窃取之矣。’”", "para_ids": [1232]}
{"uid": 1233, "level": "normal", "h1": "《孟子》", "h2": "《离娄下》", "h3": "4B．22", "text": "孟子曰：“君子之泽五世而斩，小人之泽五世而斩。予未得为孔子徒也，予私淑诸人也。”", "para_ids": [1233]}
{"uid": 1234, "level": "normal", "h1": "《孟子》", "h2": "《离娄下》", "h3": "4B．29", "text": "禹、稷当平世，三过其门而不入，孔子贤之。颜子当乱世，居于陋巷，一箪食，一瓢饮；人不堪其忧，颜子不改其乐，孔子贤之。孟子曰：“禹、稷、颜回同道。禹思天下有溺者，由己溺之也；稷思天下有饥者，由己饥之也，是以如是其急也。禹、稷、颜子易地则皆然。今有同室之人斗者，救之，虽被发缨冠而救之，可也；乡邻有斗者，被发缨冠而往救之，则惑也；虽闭户可也。”", "para_ids": [1234]}
{"uid": 1235, "level": "normal", "h1": "《孟子》", "h2": "《离娄下》", "h3": "4B．31．1", "text": "曾子居武城，有越寇。或曰：“寇至，盍去诸？”曰：“无寓人于我室，毁伤其薪木。”寇退，则曰：“修我墙屋，我将反。”寇退，曾子反。左右曰：“待先生如此其忠且敬也，寇至，则先去以为民望；寇退，则反，殆于不可。”沈犹行曰：“是非汝所知也。昔沈犹有负刍之祸，从先生者七十人，未有与焉。”", "para_ids": [1235]}
{"uid": 1236, "level": "normal", "h1": "《孟子》", "h2": "《离娄下》", "h3": "4B．31．3", "text": "孟子曰：“曾子、子思同道。曾子、师也，父兄也；子思、臣也，微也。曾子、子思易地则皆然。”", "para_ids": [1236]}
{"uid": 1237, "level": "normal", "h1": "《孟子》", "h2": "《万章上》", "h3": "5A．4．1", "text": "咸丘蒙问曰：“语云，‘盛德之士，君不得而臣，父不得而子。’舜南面而立，尧帅诸侯北面而朝之，瞽瞍亦北面而朝之。舜见瞽瞍，其容有蹙。孔子曰：‘于斯时也，天下殆哉，岌岌乎！’不识此语诚然乎哉？”孟子曰：“否；此非君子之言，齐东野人之语也。尧老而舜摄也。《尧典》曰：‘二十有八载，放勋乃徂落，百姓如丧考妣，三年，四海遏密八音。’孔子曰：‘天无二日，民无二王。’舜既为天子矣，又帅天下诸侯以为尧三年丧，是二天子矣。”", "para_ids": [1237]}
{"uid": 1238, "level": "normal", "h1": "《孟子》", "h2": "《万章上》", "h3": "5A．6", "text": "万章问曰：“人有言，‘至于禹而德衰，不传于贤，而传于子。’有诸？”孟子曰：“否，不然也；天与贤，则与贤；天与子，则与子。昔者，舜荐禹于天，十有七年，舜崩，三年之丧毕，禹避舜之子于阳城，天下之民从之，若尧崩之后不从尧之子而从舜也。禹荐益于天，七年，禹崩，三年之丧毕，益避禹之子于箕山之阴。朝觐讼狱者不之益而之启，曰，‘吾君之子也。’讴歌者不讴歌益而讴歌启，曰，‘吾君之子也。’丹朱之不肖，舜之子亦不肖。舜之相尧、禹之相舜也，历年多，施泽于民久。启贤，能敬承继禹之道。益之相禹也，历年少，施泽于民未久。舜、禹、益相去久远，其子之贤不肖，皆天也，非人之所能为也。莫之为而为者，天也；莫之致而至者，命也。匹夫而有天下者，德必若舜禹，而又有天子荐之者，故仲尼不有天下。继世而有天下，天之所废，必若桀纣者也，故益、伊尹、周公不有天下。伊尹相汤以王于天下，汤崩，太丁未立，外丙二年，仲壬四年，太甲颠覆汤之典刑，伊尹放之于桐，三年，太甲悔过，自怨自艾，于桐处仁迁义，三年，以听伊尹之训己也，复归于亳。周公之不有天下，犹益之于夏、伊尹之于殷也。孔子曰，‘唐虞禅，夏后殷周继，其义一也。’”", "para_ids": [1238]}
{"uid": 1239, "level": "normal", "h1": "《孟子》", "h2": "《万章上》", "h3": "5A．8", "text": "万章问曰：“或谓孔子于卫主痈疽，于齐主侍人瘠环，有诸乎？”孟子曰：“否，不然也；好事者为之也。于卫主颜雠由。弥子之妻与子路之妻，兄弟也。弥子谓子路曰：‘孔子主我，卫卿可得也。’子路以告。孔子曰：‘有命。’孔子进以礼，退以义，得之、不得、曰‘有命’。而主痈疽与侍人瘠环，是无义无命也。孔子不悦于鲁卫，遭宋桓司马，将要而杀之，微服而过宋。是时孔子当阨，主司城贞子，为陈侯周臣。吾闻观近臣，以其所为主；观远臣，以其所主。若孔子主痈疽与侍人瘠环，何以为孔子？”", "para_ids": [1239]}
{"uid": 1240, "level": "normal", "h1": "《孟子》", "h2": "《万章下》", "h3": "5B．1．4", "text": "孔子之去齐，接淅而行；去鲁，曰，‘迟迟吾行也，去父母国之道也。’可以速而速，可以久而久，可以处而处，可以仕而仕，孔子也。”", "para_ids": [1240]}
{"uid": 1241, "level": "normal", "h1": "《孟子》", "h2": "《万章下》", "h3": "5B．1．5", "text": "孟子曰：“伯夷、圣之清者也，伊尹、圣之任者也，柳下惠、圣之和者也，孔子、圣之时者也。孔子之谓集大成。集大成也者、金声而玉振之也。金声也者、始条理也；玉振之也者、终条理也。始条理者、智之事也；终条理者、圣之事也。智、譬则巧也；圣、譬则力也。由射于百步之外也，其至、尔力也；其中、非尔力也。”", "para_ids": [1241]}
{"uid": 1242, "level": "normal", "h1": "《孟子》", "h2": "《万章下》", "h3": "5B．4．3", "text": "曰：“请无以辞却之，以心却之，曰，‘其取诸民之不义也’，而以他辞无受，不可乎？”曰：“其交也以道，其接也以礼，斯孔子受之矣。”", "para_ids": [1242]}
{"uid": 1243, "level": "normal", "h1": "《孟子》", "h2": "《万章下》", "h3": "5B．4．5", "text": "曰：“今之诸侯取之于民也，犹御也。苟善其礼际矣，斯君子受之，敢问何说也？”曰：“子以为有王者作，将比今之诸侯而诛之乎？其教之不改而后诛之乎？夫谓非其有而取之者盗也，充类至义之尽也。孔子之仕于鲁也，鲁人猎较，孔子亦猎较。猎较犹可，而况受其赐乎？”", "para_ids": [1243]}
{"uid": 1244, "level": "normal", "h1": "《孟子》", "h2": "《万章下》", "h3": "5B．4．6", "text": "曰：“然则孔子之仕也，非事道与？”曰：“事道也。”", "para_ids": [1244]}
{"uid": 1245, "level": "normal", "h1": "《孟子》", "h2": "《万章下》", "h3": "5B．4．7", "text": "“事道奚猎较也？”曰：“孔子先簿正祭器，不以四方之食供簿正。”", "para_ids": [1245]}
{"uid": 1246, "level": "normal", "h1": "《孟子》", "h2": "《万章下》", "h3": "5B．4．8", "text": "曰：“奚不去也？”曰：“为之兆也。兆足以行矣，而不行，而后去，是以未尝有所终三年淹也。孔子有见行可之仕，有际可之仕，有公养之仕。于季桓子，见行可之仕也；于卫灵公，际可之仕也；于卫孝公，公养之仕也。”", "para_ids": [1246]}
{"uid": 1247, "level": "normal", "h1": "《孟子》", "h2": "《万章下》", "h3": "5B．5", "text": "孟子曰：“仕非为贫也，而有时乎为贫；娶妻非为养也，而有时乎为养。为贫者，辞尊居卑，辞富居贫。辞尊居卑，辞富居贫，恶乎宜乎？抱关击柝。孔子尝为委吏矣，曰，‘会计当而已矣。’尝为乘田矣，曰，‘牛羊茁壮长而已矣。’位卑而言高，罪也；立乎人之本朝，而道不行，耻也。”", "para_ids": [1247]}
{"uid": 1248, "level": "normal", "h1": "《孟子》", "h2": "《万章下》", "h3": "5B．7．3", "text": "曰：“为其多闻也，为其贤也。”曰：“为其多闻也，则天子不召师，而况诸侯乎？为其贤也，则吾未闻欲见贤而召之也。缪公亟见于子思，曰：‘古千乘之国以友士，何如？’子思不悦，曰：‘古之人有言曰，事之云乎，岂曰友之云乎？’子思之不悦也，岂不曰，‘以位，则子、君也；我、臣也；何敢与君友也？以德、则子事我者也，奚可以与我友？’千乘之君求与之友而不可得也，而况可召与？齐景公田，招虞人以旌，不至，将杀之。志士不忘在沟壑，勇士不忘丧其元。孔子奚取焉？取非其招不往也。”", "para_ids": [1248]}
{"uid": 1249, "level": "normal", "h1": "《孟子》", "h2": "《万章下》", "h3": "5B．7．5", "text": "万章曰：“孔子，君命召，不俟驾而行；然则孔子非与？”曰：“孔子当仕有官职，而以其官召之也。”", "para_ids": [1249]}
{"uid": 1250, "level": "normal", "h1": "《孟子》", "h2": "《告子上》", "h3": "6A．6．2", "text": "孟子曰：“乃若其情，则可以为善矣，乃所谓善也。若夫为不善，非才之罪也。恻隐之心，人皆有之；羞恶之心，人皆有之；恭敬之心，人皆有之；是非之心，人皆有之。恻隐之心、仁也；羞恶之心、义也；恭敬之心、礼也；是非之心、智也。仁义礼智，非由外铄我也，我固有之也，弗思耳矣。故曰：‘求则得之，舍则失之。’或相倍蓰而无筭者，不能尽其才者也。《诗》曰：‘天生蒸民，有物有则。民之秉夷，好是懿德。’孔子曰：‘为此诗者，其知道乎！故有物必有则；民之秉夷也，故好是懿德。’”", "para_ids": [1250]}
{"uid": 1251, "level": "normal", "h1": "《孟子》", "h2": "《告子上》", "h3": "6A．8", "text": "孟子曰：“牛山之木尝美矣，以其郊于大国也，斧斤伐之，可以为美乎？是其日夜之所息，雨露之所润，非无萌蘖之生焉，牛羊又从而牧之，是以若彼濯濯也。人见其濯濯也，以为未尝有材焉，此岂山之性也哉？虽存乎人者，岂无仁义之心哉？其所以放其良心者，亦犹斧斤之于木也，旦旦而伐之，可以为美乎？其日夜之所息，平旦之气，其好恶与人相近也者几希，则其旦昼之所为，有梏亡之矣。梏之反覆，则其夜气不足以存；夜气不足以存，则其违禽兽不远矣。人见其禽兽也，而以为未尝有才焉者，是岂人之情也哉？故苟得其养，无物不长；苟失其养，无物不消。孔子曰：‘操则存，舍则亡；出入无时，莫知其乡。’惟心之谓与？”", "para_ids": [1251]}
{"uid": 1252, "level": "normal", "h1": "《孟子》", "h2": "《告子下》", "h3": "6B．3．3", "text": "曰：“《凯风》何以不怨？”曰：“《凯风》、亲之过小者也；《小弁》、亲之过大者也。亲之过大而不怨，是愈疏也；亲之过小而怨，是不可矶也。愈疏、不孝也；不可矶、亦不孝也。孔子曰：‘舜其至孝矣，五十而慕。’”", "para_ids": [1252]}
{"uid": 1253, "level": "normal", "h1": "《孟子》", "h2": "《告子下》", "h3": "6B．6．3", "text": "曰：“昔者王豹处于淇，而河西善讴；緜驹处于高唐，而齐右善歌；华周杞梁之妻善哭其夫而变国俗。有诸内，必形诸外。为其事而无其功者，髡未尝覩之也。是故无贤者也；有则髡必识之。”曰：“孔子为鲁司寇，不用，从而祭，燔肉不至，不税冕而行。不知者以为为肉也，其知者以为为无礼也。乃孔子则欲以微罪行，不欲为苟去。君子之所为，众人固不识也。”", "para_ids": [1253]}
{"uid": 1254, "level": "normal", "h1": "《孟子》", "h2": "《尽心上》", "h3": "7A．9．1", "text": "孟子谓宋句践曰：“子好游乎？吾语子游。人知之，亦嚣嚣；人不知，亦嚣嚣。”曰：“何如斯可以嚣嚣矣？”", "para_ids": [1254]}
{"uid": 1255, "level": "normal", "h1": "《孟子》", "h2": "《尽心上》", "h3": "7A．24", "text": "孟子曰：“孔子登东山而小鲁，登太山而小天下，故观于海者难为水，游于圣人之门者难为言。观水有术，必观其澜。日月有明，容光必照焉。流水之为物也，不盈科不行；君子之志于道也，不成章不达。”", "para_ids": [1255]}
{"uid": 1256, "level": "normal", "h1": "《孟子》", "h2": "《尽心下》", "h3": "7B．17", "text": "孟子曰：“孔子之去鲁，曰：‘迟迟吾行也，去父母国之道也。’去齐，接淅而行，去他国之道也。”", "para_ids": [1256]}
{"uid": 1257, "level": "normal", "h1": "《孟子》", "h2": "《尽心下》", "h3": "7B．19", "text": "貉稽曰：“稽大不理于口。”孟子曰：“无伤也。士憎兹多口。《诗》云：‘忧心悄悄，愠于群小。’孔子也。‘肆不殄厥愠，亦不殒厥问。’文王也。”", "para_ids": [1257]}
{"uid": 1258, "level": "normal", "h1": "《孟子》", "h2": "《尽心下》", "h3": "7B．36．1", "text": "曾晳嗜羊枣，而曾子不忍食羊枣。公孙丑问曰：“脍炙与羊枣孰美？”孟子曰：“脍炙哉！”", "para_ids": [1258]}
{"uid": 1259, "level": "normal", "h1": "《孟子》", "h2": "《尽心下》", "h3": "7B．36．2", "text": "公孙丑曰：“然则曾子何为食脍炙而不食羊枣？”曰：“脍炙、所同也，羊枣、所独也。讳名不讳姓，姓、所同也，名、所独也。”", "para_ids": [1259]}
{"uid": 1260, "level": "normal", "h1": "《孟子》", "h2": "《尽心下》", "h3": "7B．37．1", "text": "万章问曰：“孔子在陈曰：‘盍归乎来！吾党之小子狂简，进取，不忘其初。’孔子在陈，何思鲁之狂士？”孟子曰：“孔子‘不得中道而与之，必也狂狷乎！狂者进取，狷者有所不为也。’孔子岂不欲中道哉？不可必得，故思其次也。”", "para_ids": [1260]}
{"uid": 1261, "level": "normal", "h1": "《孟子》", "h2": "《尽心下》", "h3": "7B．37．2", "text": "“敢问何如斯可谓狂矣？”曰：“如琴张、曾晳、牧皮者，孔子之所谓狂矣。”", "para_ids": [1261]}
{"uid": 1262, "level": "normal", "h1": "《孟子》", "h2": "《尽心下》", "h3": "7B．37．3", "text": "“何以谓之狂也？”曰：“其志嘐嘐然，曰：‘古之人，古之人。’夷考其行，而不掩焉者也。狂者又不可得，欲得不屑不絜之士而与之，是獧也，是又其次也。孔子曰：‘过我门而不入我室，我不憾焉者，其惟乡原乎！乡原、德之贼也。’”", "para_ids": [1262]}
{"uid": 1263, "level": "normal", "h1": "《孟子》", "h2": "《尽心下》", "h3": "7B．37．5", "text": "万子曰：“一乡皆称原人焉，无所往而不为原人，孔子以为德之贼，何哉？”曰：“非之无举也，刺之无刺也，同乎流俗，合乎污世，居之似忠信，行之似廉絜，众皆悦之，自以为是，而不可与入尧舜之道，故曰‘德之贼’也。孔子曰：恶似而非者：恶莠，恐其乱苗也；恶佞，恐其乱义也；恶利口，恐其乱信也，恶郑声，恐其乱乐也；恶紫，恐其乱朱也；恶乡原，恐其乱德也。君子反经而已矣。经正，则庶民兴；庶民兴，斯无邪慝矣。”", "para_ids": [1263]}
{"uid": 1264, "level": "normal", "h1": "《孟子》", "h2": "《尽心下》", "h3": "7B．38", "text": "孟子曰：“由尧舜至于汤，五百有余岁；若禹、皋陶，则见而知之；若汤，则闻而知之。由汤至于文王，五百有余岁，若伊尹、莱朱，则见而知之；若文王，则闻而知之。由文王至于孔子，五百有余岁，若太公望、散宜生，则见而知之；若孔子，则闻而知之。由孔子而来至于今，百有余岁，去圣人之世若此其未远也，近圣人之居若此其甚也，然而无有乎尔，则亦无有乎尔。”", "para_ids": [1264]}
{"uid": 1265, "level": "normal", "h1": "《孝经》", "h2": "1 《开宗明义章》", "h3": "1．1", "text": "仲尼居，曾子侍。子曰：“先王有至德要道，以顺天下，民用和睦，上下无怨，汝知之乎？”曾子避席曰：“参不敏，何足以知之。”子曰：“夫孝、德之本也，教之所由生也。复坐，吾语汝。”“身体发肤，受之父母，不敢毁伤，孝之始也。立身行道，扬名于后世，以显父母，孝之终也。夫孝始于事亲，中于事君，终于立身。《大雅》云：‘无念尔祖。聿脩厥德。’”", "para_ids": [1265]}
{"uid": 1266, "level": "normal", "h1": "《孝经》", "h2": "2 《天子章》", "h3": "2．1", "text": "子曰：“爱亲者，不敢恶于人；敬亲者，不敢慢于人。爱、敬尽于事亲，而德教加于百姓，刑于四海，盖天子之孝也。《甫刑》云：‘一人有庆，兆民赖之。’”", "para_ids": [1266]}
{"uid": 1267, "level": "normal", "h1": "《孝经》", "h2": "7 《三才章》", "h3": "7．1", "text": "曾子曰：“甚哉！孝之大也。”子曰：“夫孝、天之经也，地之义也，民之行也。天地之经而民是则之，则天之明，因地之利，以顺天下。是以其教不肃而成，其政不严而治。先王见教之可以化民也，是故先之以博爱，而民莫遗其亲，陈之（于）〔以〕德义而民兴行，先之以敬让而民不争，导之以礼乐而民和睦，示之以好恶而民知禁。《诗》云：‘赫赫师尹，民具尔瞻。’”", "para_ids": [1267]}
{"uid": 1268, "level": "normal", "h1": "《孝经》", "h2": "8 《孝治章》", "h3": "8．1", "text": "子曰：“昔者明王之以孝治天下也，不敢遗小国之臣，而况于公侯伯子男乎？故得万国之懽心，以事其先王。治国者不敢侮于鳏寡，而况于士民乎？故得百姓之懽心，以事其先君。治家者不敢失于臣妾，而况于妻子乎？故得人之懽心，以事其亲。夫然，故生则亲安之，祭则鬼享之，是以天下和平，灾害不生，祸乱不作。故明王之以孝治天下也如此。《诗》云：‘有觉德行，四国顺之。’”", "para_ids": [1268]}
{"uid": 1269, "level": "normal", "h1": "《孝经》", "h2": "9 《圣治章》", "h3": "9．1", "text": "曾子曰：“敢问圣人之德，无以加于孝乎？”子曰：“天地之性，人为贵。人之行，莫大于孝，孝莫大于严父，严父莫大于配天，则周公其人也。昔者周公郊祀后稷以配天，宗祀文王于明堂以配上帝。是以四海之内，各以其职来祭。夫圣人之德，又何以加于孝乎？故亲生之膝下，以养父母日严。圣人因严以教敬，因亲以教爱，圣人之教，不肃而成，其政不严而治。其所因者本也。父子之道，天性也，君臣之义也。父母生之，续莫大焉。君亲临之，厚莫重焉。故不爱其亲而爱他人者，谓之悖德，不敬其亲而敬他人者，谓之悖礼。以顺则逆，民无则焉。不在于善，而皆在于凶德，虽得之，君子不贵也。君子则不然，言思可道，行思可乐，德义可尊，作事可法，容止可观，进退可度，以临其民。是以其民畏而爱之，则而象之，故能成其德教，而行其政令。《诗》云：‘淑人君子，其仪不忒。’”", "para_ids": [1269]}
{"uid": 1270, "level": "normal", "h1": "《孝经》", "h2": "10 《纪孝行章》", "h3": "10．1", "text": "子曰：“孝子之事亲也，居则致其敬，养则致其乐，病则致其忧，丧则致其哀，祭则致其严。五者备矣，然后能事亲。事亲者，居上不骄，为下不乱，在丑不争。居上而骄则亡，为下而乱则刑，在丑而争则兵，三者不除，虽日用三牲之养，犹为不孝也。”", "para_ids": [1270]}
{"uid": 1271, "level": "normal", "h1": "《孝经》", "h2": "11 《五刑章》", "h3": "11．1", "text": "子曰：“五刑之属三千，而罪莫大于不孝。要君者无上，非圣人者无法，非孝者无亲。此大乱之道也。”", "para_ids": [1271]}
{"uid": 1272, "level": "normal", "h1": "《孝经》", "h2": "12 《广要道章》", "h3": "12．1", "text": "子曰：“教民亲爱，莫善于孝。教民礼顺，莫善于悌。移风易俗，莫善于乐。安上治民，莫善于礼。礼者、敬而已矣。故敬其父则子悦，敬其兄则弟悦，敬其君则臣悦。敬一人而千万人悦。所敬者寡，而悦者众，此之谓要道也。”", "para_ids": [1272]}
{"uid": 1273, "level": "normal", "h1": "《孝经》", "h2": "13 《广至德章》", "h3": "13．1", "text": "子曰：“君子之教以孝也，非家至而日见之也。教以孝，所以敬天下之为人父者也。教以悌，所以敬天下之为人兄者也。教以臣，所以敬天下之为人君者也。《诗》云：‘恺悌君子，民之父母。’非至德，其孰能顺民如此其大者乎！”", "para_ids": [1273]}
{"uid": 1274, "level": "normal", "h1": "《孝经》", "h2": "14 《广扬名章》", "h3": "14．1", "text": "子曰：“君子之事亲孝，故忠可移于君。事兄悌，故顺可移于长。居家理，故治可移于官。是以行成于内，而名立于后世矣。”", "para_ids": [1274]}
{"uid": 1275, "level": "normal", "h1": "《孝经》", "h2": "15 《谏诤章》", "h3": "15．1", "text": "曾子曰：“若夫慈爱、恭敬、安亲、扬名，则闻命矣。敢问子从父之令，可谓孝乎？”子曰：“是何言与！是何言与！昔者天子有争臣七人，虽无道，不失其天下；诸侯有争臣五人，虽无道，不失其国；大夫有争臣三人，虽无道，不失其家；士有争友，则身不离于令名；父有争子，则身不陷于不义。故当不义，则子不可以不争于父，臣不可以不争于君。故当不义则争之。从父之令，又焉得为孝乎！”", "para_ids": [1275]}
{"uid": 1276, "level": "normal", "h1": "《孝经》", "h2": "16 《感应章》", "h3": "16．1", "text": "子曰：“昔者明王事父孝，故事天明。事母孝，故事地察。长幼顺，故上下治。天地明察，神明彰矣。故虽天子，必有尊也，言有父也；必有先也，言有兄也。宗庙致敬，不忘亲也。脩身慎行，恐辱先也。宗庙致敬，鬼神著矣。孝悌之至，通于神明，光于四海，无所不通。《诗》云：‘自西自东。自南自北。无思不服。’”", "para_ids": [1276]}
{"uid": 1277, "level": "normal", "h1": "《孝经》", "h2": "17 《事君章》", "h3": "17．1", "text": "子曰：“君子之事上也，进思尽忠，退思补过，将顺其美，匡救其恶，故上下能相亲也。《诗》云：‘心乎爱矣，遐不谓矣，中心藏之，何日忘之。’”", "para_ids": [1277]}
{"uid": 1278, "level": "normal", "h1": "《孝经》", "h2": "18 《丧亲章》", "h3": "18．1", "text": "子曰：“孝子之丧亲也，哭不偯，礼无容，言不文，服美不安，闻乐不乐，食旨不甘，此哀戚之情也。三日而食，教民无以死伤生，毁不灭性，此圣人之政也。丧不过三年，示民有终也。为之棺、椁、衣、衾而举之，陈其簠簋而哀慼之，擗踊哭泣，哀以送之，卜其宅兆而安措之，为之宗庙以鬼享之，春秋祭祀以时思之。生事爱敬，死事哀慼，生民之本尽矣，死生之义备矣，孝子之事亲终矣。”", "para_ids": [1278]}
{"uid": 1279, "level": "normal", "h1": "《韩诗外传》", "h2": "卷第一", "h3": "1．1", "text": "曾子仕于莒，得粟三秉。方是之时，曾子重其禄而轻其身。亲没之后，齐迎以相，楚迎以令尹，晋迎以上卿。方是之时，曾子重其身而轻其禄。怀其宝而迷其国者，不可与语仁。窘其身而约其亲者，不可与语孝。任重道远者，不择地而息。家贫亲老者，不择官而仕。故君子桥褐趋时，当务为急。《传》云：不逢时而仕，任事而敦其虑，为之使而不入其谋，贫焉故也。《诗》曰：“夙夜在公，实命不同。”", "para_ids": [1279]}
{"uid": 1280, "level": "normal", "h1": "《韩诗外传》", "h2": "卷第一", "h3": "1．3", "text": "孔子南游适楚，至于阿谷之隧，有处子佩瑱而浣者。孔子曰：“彼妇人其可与言矣乎？”抽觞以授子贡，曰：“善为之辞，以观其语。”子贡曰：“吾北鄙之人也，将南之楚。逢天之暑，思心潭潭，愿乞一饮，以表我心。”妇人对曰：“阿谷之隧，隐曲之汜，其水载清载浊，流而趋海，欲饮则饮，何问妇人乎！”受子贡觞，迎流而挹之，奂然而弃之，促流而挹之，奂然而溢之，坐置之沙上。曰：“礼固不亲授。”子贡以告。孔子曰：“丘知之矣。”抽琴去其轸，以授子贡曰：“善为之辞，以观其语。”子贡曰：“向子之言，穆如清风，不悖我语，和畅我心。于此有琴而无轸，愿借子以调其音。”妇人对曰：“吾野鄙之人也，僻陋而无心，五音不知，安能调琴？”子贡以告。孔子曰：“丘知之矣。”抽絺绤五两以授子贡，曰：“善为之辞，以观其语。”子贡曰：“吾北鄙之人也，将南之楚。于此有絺绤五两，吾不敢以当子身，敢置之水浦。”妇人对曰：“客之行，差迟乖人，分其资财，弃之野鄙。吾年甚少，何敢受子？子不早去，今窃有狂夫守之者矣。”《诗》曰：“南有乔木，不可休思，汉有游女，不可求思。”此之谓也。", "para_ids": [1280]}
{"uid": 1281, "level": "normal", "h1": "《韩诗外传》", "h2": "卷第一", "h3": "1．4", "text": "哀公问孔子曰：“有智寿乎？”孔子曰：“然。人有三死而非命也者，自取之也。居处不理，饮食不节，佚劳过度者，病共杀之。居下而好干上，嗜慾无厌，求索不止者，刑共杀之。少以敌众，弱以侮强，忿不量力者，兵共杀之。故有三死而非命者，自取之也。”《诗》云：“人而无仪，不死何为？”", "para_ids": [1281]}
{"uid": 1282, "level": "normal", "h1": "《韩诗外传》", "h2": "卷第一", "h3": "1．8", "text": "王子比干杀身以成其忠，柳下惠杀身以成其信，伯夷叔齐杀身以成其廉。此三子者，皆天下之通士也。岂不爱其身哉？为夫义之不立，名之不显，则士耻之，故杀身以遂其行。由是观之，卑贱贫穷，非士之耻也。天下举忠而士不与焉，举信而士不与焉，举廉而士不与焉。三者存乎身，名传于后世，与日月并而不息，天不能杀，地不能生，当桀纣之世，不之能污也。然则非恶生而乐死也，恶富贵好贫贱也，由其道、遵其理、尊贵及己而仕也，不辞也。孔子曰：“富而可求也，虽执鞭之士，吾亦为之。”故阨穷而不悯，劳辱而不苟，然后能有致也。《诗》曰：“我心匪石，不可转也。我心匪席，不可卷也。”此之谓也。", "para_ids": [1282]}
{"uid": 1283, "level": "normal", "h1": "《韩诗外传》", "h2": "卷第一", "h3": "1．9", "text": "原宪居鲁，环堵之室，茨以蒿莱，蓬户甕牖，桷桑而无枢，上漏下湿，匡坐而絃歌。子贡乘肥马，衣轻裘，中绀而表素，轩不容巷而往见之。原宪楮冠黎杖而应门，正冠则缨绝，振襟则肘见，纳履则踵决。子贡曰：“嘻！先生何病也？”原宪仰而应之曰：“宪闻之，无财之谓贫，学而不能行之谓病。今宪贫也，非病也。若夫希世而行，比周而友，学以为人，教以为己，仁义之匿，车马之饰，衣裘之丽，宪不忍为之也。”子贡逡巡，面有惭色，不辞而去。原宪乃徐步曳杖，歌《商颂》而反，声沦于天地，如出金石。天子不得而臣也，诸侯不得而友也。故养身者忘家，养志者忘身。身且不爱，孰能忝之？《诗》曰：“我心匪石，不可转也。我心匪席，不可卷也。”", "para_ids": [1283]}
{"uid": 1284, "level": "normal", "h1": "《韩诗外传》", "h2": "卷第一", "h3": "1．12", "text": "荆伐陈，陈西门坏，因其降民使修之，孔子过而不式。子贡执辔而问曰：“礼过三人则下，二人则式。今陈之修门者众矣，夫子不为式，何也？”孔子曰：“国亡而弗知，不智也。知而不争，非忠也。亡而不死。非勇也。修门者虽众，不能行一于此，吾故弗式也。”《诗》曰：“忧心悄悄，愠于群小。”小人成群，何足礼哉？", "para_ids": [1284]}
{"uid": 1285, "level": "normal", "h1": "《韩诗外传》", "h2": "卷第一", "h3": "1．18", "text": "孔子曰：“君子有三忧。弗知，可无忧与？知而不学，可无忧与？学而不行，可无忧与？”《诗》曰：“未见君子，忧心惙惙。”", "para_ids": [1285]}
{"uid": 1286, "level": "normal", "h1": "《韩诗外传》", "h2": "卷第一", "h3": "1．19", "text": "鲁公甫文伯死，其母不哭也。季孙闻之曰：“公甫文伯之母，贞女也，子死不哭，必有方矣。”使人问焉。对曰：“昔是子也，吾使之事仲尼。仲尼去鲁，送之不出鲁郊，赠之不与家珍。病不见士之视者，死不见士之流泪者，死之日，宫女缞绖而从者十人。此不足于士而有馀于妇人也，吾是以不哭也。”《诗》曰：“乃如之人兮，德音无良。”", "para_ids": [1286]}
{"uid": 1287, "level": "normal", "h1": "《韩诗外传》", "h2": "卷第一", "h3": "1．25", "text": "仁道有四，磏为下。有圣仁者，有智仁者，有德仁者，有磏仁者。上知天能用其时，下知地能用其财，中知人能安乐之，是圣仁者也。上亦知天能用其时，下知地能用其财，中知人能使人肆之，是智仁也。宽而容众，百姓信之，道所以至，弗辱以时，是德仁者也。廉洁直方，疾乱不治，恶邪不匡，虽居乡里，若坐涂炭，命入朝廷，如赴汤火，非其民不使，非其食弗尝，疾乱世而轻死，弗顾弟兄，以法度之，比于不详，是磏仁者也。《传》曰：山锐则不高，水径则不深，仁磏则其德不厚，志与天地拟者其人不祥。是伯夷、叔齐、卞随、介子推、原宪、鲍焦、袁旌目、申徒狄之行也，其所受天命之度，适至是而亡，弗能改也，虽枯槁弗舍也。《诗》云：“亦已焉哉，天实为之，谓之何哉！”磏仁虽下，然圣人不废者，匡民隐括，有在是中者也。", "para_ids": [1287]}
{"uid": 1288, "level": "normal", "h1": "《韩诗外传》", "h2": "卷第一", "h3": "1．27", "text": "鲍焦衣弊肤见，挈畚持蔬，遇子贡于道。子贡曰：“吾子何以至于此也？”鲍焦曰：“天下之遗德教者众矣，吾何以不至于此也？吾闻之，世不己知而行之不已者，爽行也。上不己用而干之不止者，是毁廉也。行爽毁廉，然且弗舍，惑于利者也。”子贡曰：“吾闻之，非其世者，不生其利。污其君者，不履其土。今吾子污其君而履其土，非其世而持其蔬，《诗》曰：‘溥天之下，莫非王土。’此谁有之哉？”鲍焦曰：“于戏！吾闻贤者重进而轻退，廉者易愧而轻死。”于是乃弃其蔬而立槁于洛水之上。君子闻之曰：“廉夫刚哉！夫山锐则不高，水径则不深，行磏者其德不厚，志与天地拟者其为人不祥。鲍焦可谓不祥矣。其节度浅深，适至于是矣。”《诗》云：“亦已焉哉。天实为之，谓之何哉！”", "para_ids": [1288]}
{"uid": 1289, "level": "normal", "h1": "《韩诗外传》", "h2": "卷第二", "h3": "2．5", "text": "闵子骞始见于夫子，有菜色，后有刍豢之色。子贡问曰：“子始有菜色，今有刍豢之色，何也？”闵子曰：“吾出蒹葭之中，入夫子之门。夫子内切瑳以孝，外为之陈王法，心窃乐之。出见羽盖龙旂，裘旃相随，心又乐之。二者相攻胸中而不能任，是以有菜色也。今被夫子之文濅深，又赖二三子切瑳而进之，内明于去就之义，出见羽盖龙旂，旃裘相随，视之如坛土矣，是以有刍豢之色。”《诗》曰：“如切如瑳，如琢如磨。”", "para_ids": [1289]}
{"uid": 1290, "level": "normal", "h1": "《韩诗外传》", "h2": "卷第二", "h3": "2．7", "text": "孔子曰：“口欲味，心欲佚，教之以仁。心欲安，身恶劳，教之以恭。好辩论而畏惧，教之以勇。目好色，耳好声，教之以义。”《易》曰：“艮其限，列其，厉薰心。”《诗》曰：“吁嗟女兮，无与士耽。”皆防邪禁佚，调和心志。", "para_ids": [1290]}
{"uid": 1291, "level": "normal", "h1": "《韩诗外传》", "h2": "卷第二", "h3": "2．8", "text": "高墙丰上激下，未必崩也。降雨兴，流潦至，则崩必先矣。草木根荄浅，未必撅也。飘风兴，暴雨坠，则撅必先矣。君子居是邦也，不崇仁义，尊贤臣，以理万物，未必亡也。一旦有非常之变，诸侯交争，人趋车驰，迫然祸至，乃始忧愁，干喉焦唇，仰天而叹，庶几乎望其安也，不亦晚乎？孔子曰：“不慎其前而悔其后，嗟乎！虽悔无及矣。”《诗》曰：“掇其泣矣，何嗟及矣！”", "para_ids": [1291]}
{"uid": 1292, "level": "normal", "h1": "《韩诗外传》", "h2": "卷第二", "h3": "2．9", "text": "曾子曰：“君子有三言，可贯而佩之。一曰无内踈而外亲，二曰身不善而怨他人，三曰患至而后呼天。”子贡曰：“何也？”曾子曰：“内踈而外亲，不亦反乎？身不善而怨他人，不亦远乎？患至而后呼天，不亦晚乎？”《诗》曰：“惙其泣矣，何嗟及矣！”", "para_ids": [1292]}
{"uid": 1293, "level": "normal", "h1": "《韩诗外传》", "h2": "卷第二", "h3": "2．11", "text": "《传》曰：孔子云：美哉颜无父之御也，马知后有舆而轻之，知上有人而爱之。马亲其正而爱其事，如使马能言，彼将必曰：“乐哉，今日之驺也！”至于颜沦，少衰矣。马知后有舆而轻之，知上有人而敬之。马亲其正而敬其事，如使马能言，彼将必曰：“驺来，其人之使我也！”至于颜夷而衰矣。马知后有舆而重之，知上有人而畏之。马亲其正而畏其事，如使马能言，彼将必曰：“驺来！驺来！女不驺，彼将杀女。”故御马有法矣，御民有道矣。法得则马和而欢，道得则民安而集。《诗》曰：“执辔如组，两骖如舞。”此之谓也。", "para_ids": [1293]}
{"uid": 1294, "level": "normal", "h1": "《韩诗外传》", "h2": "卷第二", "h3": "2．12", "text": "颜渊侍鲁定公于台，东野毕御马于台下。定公曰：“善哉！东野毕之御也。”颜渊曰：“善则善矣，虽然，其马将佚矣。”定公不说，以告左右曰：“吾闻之，君子不谮人。君子亦谮人乎？”颜渊退，俄而厩人以东野毕之马佚闻矣。定公揭席而起，曰：“趣驾召颜渊。”颜渊至，定公曰：“乡寡人曰：‘善哉东野毕之御也。’吾子曰：‘善则善矣，然其马将佚矣。’不识吾子以何知之？”颜渊曰：“臣以政知之。昔者舜工于使人，造父工于使马。舜不穷其民，造父不极其马。是以舜无佚民，造父无佚马。今东野毕之上车执辔，衘体正矣，周旋步骤，朝礼毕矣，历险致远，马力殚矣，然犹策之不已，所以知其佚也。”定公曰：“善，可少进？”颜渊曰：“兽穷则齧，鸟穷则啄，人穷则诈。自古及今，穷其下能不危者，未之有也。《诗》曰：‘执辔如组，两骖如舞。’善御之谓也。”定公曰：“寡人之过矣！”", "para_ids": [1294]}
{"uid": 1295, "level": "normal", "h1": "《韩诗外传》", "h2": "卷第二", "h3": "2．14", "text": "楚昭王有士曰石奢，其为人也，公而好直。王使为理。于是道有杀人者，石奢追之，则父也。还返于廷曰：“杀人者，臣之父也。以父成政，非孝也。不行君法，非忠也。弛罪废法，而伏其辜，臣之所守也。”遂伏斧锧，曰：“命在君。”君曰：“追而不及，庸有罪乎？子其治事矣。”石奢曰：“不然。不私其父，非孝也。不行君法，非忠也。以死罪生，不廉也。君欲赦之，上之惠也。臣不能失法，下之义也。”遂不去鈇锧，刎颈而死乎廷。君子闻之曰：“贞夫法哉，石先生乎！”孔子曰：“子为父隐，父为子隐，直在其中矣。”《诗》曰：“彼己之子，邦之司直。”石先生之谓也。", "para_ids": [1295]}
{"uid": 1296, "level": "normal", "h1": "《韩诗外传》", "h2": "卷第二", "h3": "2．16", "text": "《传》曰：孔子遭齐程本子于剡之间，倾盖而语终日，有间，顾子路曰：“由！束帛十匹以赠先生。”子路不对。有间，又顾曰：“束帛十匹以赠先生。”子路率尔而对曰：“昔者由也闻之于夫子，士不中道相见。女无媒而嫁者，君子不行也。”孔子曰：“夫《诗》不云乎：‘野有蔓草，零露漙兮。有美一人，清扬婉兮，邂逅相遇，适我愿兮。’且夫齐程本子，天下之贤士也，吾于是而不赠，终身不之见也。大德不踰闲，小德出入可也。”", "para_ids": [1296]}
{"uid": 1297, "level": "normal", "h1": "《韩诗外传》", "h2": "卷第二", "h3": "2．24", "text": "子贱治单父，弹鸣琴，身不下堂，而单父治。巫马期以星出，以星入，日夜不处，以身亲之，而单父亦治。巫马期问于子贱。子贱曰：“我之谓任人，子之谓任力。任人者佚，任力者劳。”人谓子贱则君子矣，佚四肢，全耳目，平心气，而百官理，任其数而已。巫马期则不然。乎然事惟，劳力教诏，虽治犹未至也。《诗》曰：“子有衣裳，弗曳弗娄。子有车马，弗驰弗驱。”", "para_ids": [1297]}
{"uid": 1298, "level": "normal", "h1": "《韩诗外传》", "h2": "卷第二", "h3": "2．25", "text": "子路曰：“士不能勤苦，不能轻死亡，不能恬贫穷，而曰我能行义，吾不信也。”昔者申包胥立于秦廷，七日七夜，哭不绝声，是以存楚。不能勤苦，焉得行此？比干且死，而谏愈忠。伯夷叔齐饿于首阳，而志益彰。不轻死亡，焉能行此？曾子褐衣缊绪，未尝完也。粝米之食，未尝饱也。义不合，则辞上卿。不恬贫穷，焉能行此？夫士欲立身行道，无顾难易，然后能行之。欲行义白名，无顾利害，然后能行之。《诗》曰：“彼己之子，硕大且笃。”良非笃修身行之君子其孰能与之哉？", "para_ids": [1298]}
{"uid": 1299, "level": "normal", "h1": "《韩诗外传》", "h2": "卷第二", "h3": "2．26", "text": "子路与巫马期薪于韫丘之下。陈之富人有处师氏者，脂车百乘，觞于韫丘之上。子路与巫马期曰：“使子无忘子之所知，亦无进子之所能，得此富，终身无复见夫子，子为之乎？”巫马期喟然仰天而叹，闟然投鎌于地，曰：“吾尝闻之夫子：‘勇士不忘丧其元，志士仁人不忘在沟壑。’子不知予与？试予与？意者其志与？”子路心惭，故负薪先归。孔子曰：“由来！何为偕出而先返也？”子路曰：“向也由与巫马期薪于韫丘之下，陈之富人有处师氏者，脂车百乘，觞于韫丘之上。由谓巫马期曰：‘使子无忘子之所知，亦无进子之所能，得此富，终身无复见夫子，子为之乎？’巫马期喟然仰天而叹，闟然投鎌于地，曰：‘吾尝闻夫子，勇士不忘丧其元，志士仁人不忘在沟壑。子不知予与？试予与？意者其志与？’由也心惭，故先负薪归。”孔子援琴而弹。《诗》曰：“肃肃鸨羽，集于苞栩。王事靡盬，不能蓺稷黍。父母何怙？悠悠苍天，曷其有所！”予道不行邪？使汝愿者。", "para_ids": [1299]}
{"uid": 1300, "level": "normal", "h1": "《韩诗外传》", "h2": "卷第二", "h3": "2．27", "text": "孔子曰：“士有五。有埶尊贵者，有家富厚者，有资勇悍者，有心智惠者，有貌美好者。有埶尊贵者，不以爱民行义理，而反以暴敖。家富厚者，不以振穷救不足，而反以侈靡无度。资勇悍者，不以卫上攻战，而反以侵陵私斗。心智惠者，不以端计数，而反以事奸饰诈。貌美好者，不以统朝涖民，而反以蛊女从欲。此五者，所谓士失其美质者也。”《诗》曰：“温其如玉，在其板屋，乱我心曲。”", "para_ids": [1300]}
{"uid": 1301, "level": "normal", "h1": "《韩诗外传》", "h2": "卷第二", "h3": "2．29", "text": "子夏读《诗》已毕。夫子问曰：“尔亦何大于《诗》矣。”子夏对曰：“《诗》之于事也，昭昭乎若日月之光明，燎燎乎如星辰之错行，上有尧舜之道，下有三王之义，弟子不敢忘也。虽居蓬户之中，弹琴以咏先王之风，有人亦乐之，无人亦乐之，亦可发愤忘食矣。《诗》曰：‘衡门之下，可以栖迟。泌之洋洋，可以乐饥。’”夫子造然变容曰：“嘻！吾子始可以言《诗》已矣。虽然，子以见其表，未见其里。”颜渊曰：“其表已见，其里又何有哉？”孔子曰：“闚其门，不入其中，安知其奥藏之所在乎？然藏又非难也。丘尝悉心尽志，已入其中，前有高岸，后有深谷，泠泠然如此，既立而已矣。”不能见其里，未谓精微者也。", "para_ids": [1301]}
{"uid": 1302, "level": "normal", "h1": "《韩诗外传》", "h2": "卷第三", "h3": "3．6", "text": "魏文侯欲置相，召李克而问曰：“寡人欲置相，非翟黄则魏成子。愿卜之于先生。”李克避席而辞曰：“臣闻之：‘卑不谋尊，踈不间亲。’臣外居者也，不敢当命。”文侯曰：“先生临事勿让。”李克曰：“夫观士也，居则视其所亲，富则视其所与，达则视其所举，穷则视其所不为，贫则视其所不取。此五者足以观矣。”文侯曰：“请先生就舍，寡人之相定矣。”李克出遇翟黄，翟黄曰：“今日闻君召先生而卜相，果谁为之？”李克曰：“魏成子为之。”翟黄悖然作色曰：“吾何负于魏成子？西河之守，吾所进也。君以邺为忧，吾进西门豹。君欲伐中山，吾进乐羊。中山既拔，无守之者，吾进先生。君欲置太子傅，吾进赵苍。皆有成功就事。吾何负于魏成子？”克曰：“子之言克于子之君也，岂比周以求大官哉？君问置相非成则黄，二子何如？臣对曰：‘君不察故也。居则视其所亲，富则视其所与，达则视其所举，穷则视其所不为，贫则视其所不取。五者足以定矣，何待克哉！’是以知魏成子为相也。且子焉得与魏成子比？魏成子食禄日千锺，什一在内，以聘约天下之士。是以得卜子夏、田子方、段干木，此三人者，君皆师友之。子之所进者，君皆臣之，子焉得与魏成子比乎？”翟黄逡巡再拜曰：“鄙人固陋，失对于夫子。”《诗》曰：“明昭有周，式序在位。”", "para_ids": [1302]}
{"uid": 1303, "level": "normal", "h1": "《韩诗外传》", "h2": "卷第三", "h3": "3．8", "text": "楚庄王寝疾，卜之，曰：“河为祟。”大夫曰：“请用牲。”庄王曰：“止。古者圣王制，祭不过望。濉、漳、江、汉，楚之望也。寡人虽不德，河非所获罪也。”遂不祭。三日而疾有瘳。孔子闻之曰：“楚庄王之霸，其有方矣。制节守职，反身不贰，其霸不亦宜乎！”《诗》曰：“嗟嗟保介。”庄王之谓也。", "para_ids": [1303]}
{"uid": 1304, "level": "normal", "h1": "《韩诗外传》", "h2": "卷第三", "h3": "3．15", "text": "剑虽利，不厉不断。材虽美，不学不高。虽有旨酒嘉殽，不尝不知其旨。虽有善道，不学不达其功。是故学然后知不足，教然后知不究。不足，故自愧而勉。不究，故尽师而熟。由此观之，则教学相长也。子夏问《诗》，学一以知二。孔子曰：“起予者，商也。始可与言《诗》已矣！”孔子贤乎英杰而圣德备，弟子被光景而德彰。《诗》曰：“日就月将。”", "para_ids": [1304]}
{"uid": 1305, "level": "normal", "h1": "《韩诗外传》", "h2": "卷第三", "h3": "3．17", "text": "《传》曰：宋大水，鲁人吊之曰：“天降淫雨，害于粢盛，延及君地，以忧执政，使臣敬吊。”宋人应之曰：“寡人不仁，斋戒不修，使民不时。天加以灾，又遗君忧。拜命之辱。”孔子闻之，曰：“宋国其庶几矣！”弟子曰：“何谓也？”孔子曰：“昔桀纣不任其过，其亡也忽焉。成汤文王知任其过，其兴也勃焉。过而改之，是不过也。”宋人闻之，乃夙兴夜寐，吊死问疾，戮力宇内。三岁，年丰政平。乡使宋人不闻孔子之言，则年谷未丰，而国家未宁。《诗》曰：“佛时仔肩，示我显德行。”", "para_ids": [1305]}
{"uid": 1306, "level": "normal", "h1": "《韩诗外传》", "h2": "卷第三", "h3": "3．22", "text": "《传》曰：鲁有父子讼者，康子欲杀之。孔子曰：“未可杀也。夫民父子讼之为不义久矣，是则上失其道。上有道，是人亡矣。”讼者闻之，请无讼。康子曰：“治民以孝。杀一不义以僇不孝，不亦可乎？”孔子曰：“否。不教而听其狱，杀不辜也。三军大败，不可诛也。狱谳不治，不可刑也。上陈之教而先服之，则百姓从风矣。躬行不从，然后俟之以刑，则民知罪矣。夫一仞之墙，民不能踰，百仞之山，童子登游焉，凌迟故也。今其仁义之陵迟久矣，能谓民无踰乎？《诗》曰：‘俾民不迷。’昔之君子，道其百姓不使迷，是以威厉而不试，刑措而不用也。故形其仁义，谨其教道，使民目晣焉而见之，使民耳晣焉而闻之，使民心晣焉而知之，则道不迷而民志不惑矣。《诗》曰：‘示我显德行。’故道义不易，民不由也。礼乐不明，民不见也。《诗》曰：‘周道如砥，其直如矢’，言其易也。‘君子所履，小人所视’，言其明也。‘睠言顾之，潸焉出涕’，哀其不闻礼教而就刑诛也。夫散其本教而待之刑辟，犹决其牢而发以毒矢也，亦不哀乎！故曰未可杀也。昔者先王使民以礼，譬之如御也。刑者，鞭策也。今犹无辔衘而鞭策以御也。欲马之进，则策其后，欲马之退，则策其前，御者以劳而马亦多伤矣。今犹此也。上忧劳而民多罹刑。《诗》曰：‘人而无礼，胡不遄死？’为上无礼，则不免乎患。为下无礼，则不免乎刑。上下无礼，胡不遄死？”康子避席再拜曰：“仆虽不敏，请承此语矣。”孔子退朝，门人子路难曰：“父子讼，道邪？”孔子曰：“非也。”子路曰：“然则夫子胡为君子而免之也？”孔子曰：“不戒责成，害也。慢令致期，暴也。不教而诛，贼也。君子为政，避此三者。且《诗》曰：‘载色载笑，匪怒伊教。’”3．23当舜之时，有苗不服。其不服者，衡山在南，岐山在北，左洞庭之波，右彭泽之水，由此险也。以其不服，禹请伐之，而舜不许，曰：“吾喻教犹未竭也。”久喻教，而有苗民请服。天下闻之，皆薄禹之义，而美舜之德。《诗》曰：“载色载笑，匪怒伊教。”舜之谓也。问曰：然则禹之德不及舜乎？曰：非然也。禹之所以请伐者，欲彰舜之德也。故善则称君，过则称己，臣下之义也。假使禹为君，舜为臣，亦如此而已矣。夫禹可谓达乎为人臣之大体也。", "para_ids": [1306]}
{"uid": 1307, "level": "normal", "h1": "《韩诗外传》", "h2": "卷第三", "h3": "3．24", "text": "季孙子之治鲁也，众杀人而必当其罪，多罚人而必当其过。子贡曰：“暴哉治乎！”季孙闻之，曰：“吾杀人必当其罪，罚人必当其过，先生以为暴，何也？”子贡曰：“夫奚不若子产之治郑？一年而负罚之过省，二年而刑杀之罪亡，三年而库无拘人。故民归之如水就下，爱之如孝子敬父母。子产病将死，国人皆吁嗟曰：‘谁可使代子产死者乎？’及其不免死也，士大夫哭之于朝，商贾哭之于市，农夫哭之于野。哭子产者，皆如丧父母。今窃闻夫子疾之时，则国人喜，活则国人皆骇。以死相贺，以生相恐，非暴而何哉？赐闻之，讬法而治谓之暴，不戒致期谓之虐，不教而诛谓之贼，以身胜人谓之责。责者失身，贼者失臣，虐者失政，暴者失民。且赐闻居上位行此四者而不亡者，未之有也。”于是季孙稽首谢曰：“谨闻命矣。”《诗》曰：“载色载笑，匪怒伊教。”", "para_ids": [1307]}
{"uid": 1308, "level": "normal", "h1": "《韩诗外传》", "h2": "卷第三", "h3": "3．29", "text": "舜生于诸冯，迁于负夏，卒于鸣条，东夷之人也。文王生于岐周，卒于毕郢，西夷之人也。地之相去也，千有馀里，世之相后也，千有馀岁，然得志行乎中国，若合符节。孔子曰：“先圣后圣，其揆一也。”《诗》曰：“帝命不违，至于汤齐。”", "para_ids": [1308]}
{"uid": 1309, "level": "normal", "h1": "《韩诗外传》", "h2": "卷第三", "h3": "3．30", "text": "孔子观于周庙，有欹器焉。孔子问于守庙者曰：“此谓何器也？”对曰：“此盖为宥座之器。”孔子曰：“闻宥座之器，满则覆，虚则欹，中则正，有之乎？”对曰：“然。”孔子使子路取水试之，满则覆，中则正，虚则欹。孔子喟然而叹曰：“呜呼！恶有满而不覆者哉！”子路曰：“敢问持满有道乎？”孔子曰：“持满之道，抑而损之。”子路曰：“损之有道乎？”孔子曰：“德行宽裕者，守之以恭。土地广大者，守之以俭。禄位尊盛者，守之以卑。人众兵强者，守之以畏。聪明睿智者，守之以愚。博闻强记者，守之以浅。夫是之谓抑而损之。”《诗》曰：“汤降不迟，圣敬日跻。”", "para_ids": [1309]}
{"uid": 1310, "level": "normal", "h1": "《韩诗外传》", "h2": "卷第三", "h3": "3．32", "text": "《传》曰：子路盛服以见孔子，孔子曰：“由䟽䟽者何也？昔者江于汶，其始出也，不足以滥觞。及其至乎江之津也，不方舟，不避风，不可渡也。非其众川之多欤？今汝衣服其盛，颜色充满，天下有谁加汝哉？”子路趋出，改服而入，盖揖如也。孔子曰：“由志之。吾语汝。夫慎于言者不譁，慎于行者不伐。色知而有长者小人也。故君子知之为知之，不知为不知，言之要也。能之为能之，不能为不能，行之要也。言要则知，行要则仁。既知且仁，又何加哉？《诗》曰：‘汤降不迟，圣敬日跻。’”3．33君子行不贵苟难，说不贵苟察，名不贵苟传，惟其当之为贵。夫负石而赴河，行之难为者也，而申徒狄能之。君子不贵者，非礼义之中也。山渊平，天地比，齐秦袭，入乎耳，出乎口，钩有须，卵有毛，此说之难持者也，而邓析、惠施能之。君子不贵者，非礼义之中也。盗跖吟口，名声若日月，与舜禹俱传而不息。君子不贵者，非礼义之中也。故君子行不贵苟难，说不贵苟察，名不贵苟传，维其当之为贵。《诗》曰：“不竞不絿，不刚不柔。”", "para_ids": [1310]}
{"uid": 1311, "level": "normal", "h1": "《韩诗外传》", "h2": "卷第三", "h3": "3．34", "text": "伯夷叔齐目不视恶色，耳不听恶声。非其君不事，非其民不使。横政之所出，横民之所止，弗忍居也。思与乡人居，若以朝衣朝冠，坐于涂炭也。故闻伯夷之风者，贪夫廉，懦夫有立志。至柳下惠则不然。不羞污君，不辞小官。进不隐贤，必由其道。阨穷而不悯，遗佚而不怨。与乡人居，愉愉然不忍去也。虽袒裼裸裎于我侧，彼安能浼我哉？故闻柳下惠之风，鄙夫宽，薄夫厚。至乎孔子去鲁，迟迟乎其行也，可以去而去，可以止而止，去父母国之道也。伯夷，圣人之清者也。柳下惠，圣人之和者也。孔子，圣人之中者也。《诗》曰：“不竞不絿，不刚不柔。”中庸和通之谓也。", "para_ids": [1311]}
{"uid": 1312, "level": "normal", "h1": "《韩诗外传》", "h2": "卷第四", "h3": "4．4", "text": "哀公问取人。孔子曰：“无取健，无取佞，无取口谗。健，骄也。佞，谄也。谗，诞也。故弓调，然后求劲焉。马服，然后求良焉。士信悫，而后求知焉。士不信焉又多知，譬之豺狼，其难以身近也。”《周书》曰为虎傅翼也，不亦殆乎？《诗》曰：“匪其止共，惟王之邛。”言其不恭其职事，而病其主也。", "para_ids": [1312]}
{"uid": 1313, "level": "normal", "h1": "《韩诗外传》", "h2": "卷第四", "h3": "4．12", "text": "晏子聘鲁，上堂则趋，授玉则跪。子贡怪之，问孔子曰：“晏子知礼乎？今者晏子来聘鲁，上堂则趋，授玉则跪。何也？”孔子曰：“其有方矣。待其见我，我将问焉。”俄而晏子至，孔子问之。晏子对曰：“夫上堂之礼，君行一，臣行二。今君行疾，臣敢不趋乎？今君之授币也卑，臣敢不跪乎？”孔子曰：“善！礼中又有礼。赐寡使也，何足以识礼也！”《诗》曰：“礼仪卒度，笑语卒获。”晏子之谓也。", "para_ids": [1313]}
{"uid": 1314, "level": "normal", "h1": "《韩诗外传》", "h2": "卷第四", "h3": "4．22", "text": "夫当世之愚，饰邪说，文奸言，以乱天下，欺惑众愚，使混然不知是非治乱之所存者，则是范睢、魏牟、田文、庄周、慎到、田骈、墨翟、宋钘、邓析、惠施之徒也。此十子者，皆顺非而泽，闻见杂博，然而不师上古，不法先王，按往旧造说，务自为工，道无所遇，而人相从，故曰十子者之工说，说皆不足合大道，美风俗，治纲纪。然而其持之各有故，言之皆有理，足以欺惑众愚，交乱朴鄙，则是十子之罪也。若夫总方略，一统类，齐言行，群天下之英杰而告之以大道，教之以至顺，隩要之间，衽席之上，简然圣王之文具焉，沛然平世之俗趋焉，工说者不能入也，十子者不能亲也。无置锥之地，而王公不能与之争名，则是圣人之未得志者也，仲尼是也。舜禹是也。仁人将何务哉？上法舜禹之制，下则仲尼之义，以务息十子之说。如是者，仁人之事毕矣，天下之害除矣，圣人之迹著矣。《诗》曰：“雨雪瀌瀌，见晛曰消。”", "para_ids": [1314]}
{"uid": 1315, "level": "normal", "h1": "《韩诗外传》", "h2": "卷第四", "h3": "4．30", "text": "孔子见客。客去，颜渊曰：“客仁也？”孔子曰：“恨兮其心，颡兮其口，仁则吾不知也。言之所聚也。”颜渊蹴然变色，曰：“良玉度尺，虽有十仞之土，不能掩其光。良珠度寸，虽有百仞之水，不能掩其莹。夫形、体也，色、心也，闵闵乎其薄也。苟有温良在中，则眉睫著之矣。疵瑕在中，则眉睫不能匿之。”《诗》曰：“鼓钟于宫，声闻于外。”", "para_ids": [1315]}
{"uid": 1316, "level": "normal", "h1": "《韩诗外传》", "h2": "卷第五", "h3": "5．1", "text": "子夏问曰：“《关雎》何以为《国风》始也？”孔子曰：“《关雎》至矣乎！夫《关雎》之人，仰则天，俯则地，幽幽冥冥，德之所藏，纷纷沸沸，道之所行，如神龙变化，斐斐文章。大哉《关雎》之道也，万物之所系，群生之所悬命也，河洛出《书》《图》，麟凤翔乎郊。不由《关雎》之道，则《关雎》之事将奚由至矣哉？夫六经之策，皆归论汲汲，盖取之乎《关雎》。《关雎》之事大矣哉！冯冯翊翊，自东自西，自南自北，无思不服。子其勉强之，思服之。天地之间，生民之属，王道之原，不外此矣。”子夏喟然叹曰：“大哉《关雎》，乃天地之基也。”《诗》曰：“锺鼓乐之。”", "para_ids": [1316]}
{"uid": 1317, "level": "normal", "h1": "《韩诗外传》", "h2": "卷第五", "h3": "5．2", "text": "孔子抱圣人之心，彷徨乎道德之域，逍遥乎无形之乡，倚天理，观人情，明终始，知得失。故兴仁义，厌势利，以持养之。于时周室微，王道绝，诸侯力政，强劫弱，众暴寡，百姓靡安，莫之纪纲，礼仪废坏，人伦不理。于是孔子自东自西，自南自北，匍匐救之。", "para_ids": [1317]}
{"uid": 1318, "level": "normal", "h1": "《韩诗外传》", "h2": "卷第五", "h3": "5．7", "text": "孔子学鼓琴于师襄子而不进，师襄子曰：“夫子可以进矣。”孔子曰：“丘已得其曲矣，未得其数也。”有间，曰：“夫子可以进矣。”曰：“丘已得其数矣，未得其意也。”有间，复曰：“夫子可以进矣。”曰：“丘已得其人矣，未得其类也。”有间，曰：“邈然远望，洋洋乎，翼翼乎，必作此乐也。默然思，戚然而怅，以王天下，以朝诸侯者，其惟文王乎。”师襄子避席再拜曰：“善！师以为文王之操也。”故孔子持文王之声，知文王之为人。师襄子曰：“敢问何以知其文王之操也？”孔子曰：“然。夫仁者好伟，和者好粉，智者好弹，有殷勤之意者好丽。丘是以知文王之操也。”《传》曰：闻其末而达其本者，圣也。", "para_ids": [1318]}
{"uid": 1319, "level": "normal", "h1": "《韩诗外传》", "h2": "卷第五", "h3": "5．16", "text": "天设其高，而日月成明。地设其厚，而山陵成名。上设其道，而百事得序。自周衰坏以来，王道废而不起，礼义绝而不继。秦之时，非礼义，弃《诗》《书》，略古昔，大灭圣道，专为苟妄，以贪利为俗，以较猎为化，而天下大乱。于是兵作而火起，暴露居外，而民以侵渔遏夺相攘为服习，离圣王光烈之日久远，未尝见仁义之道，被礼乐之风。是以嚚顽无礼，而肃敬日益，凌迟以威武相摄，妄为佞人，不避祸患，此其所以难治也。人有六情，目欲视好色，耳欲听宫商，鼻欲嗅芬香，口欲嗜甘旨，其身体四肢欲安而不作，衣欲被文绣而轻暖。此六者，民之六情也。失之则乱，从之则穆。故圣王之教其民也，必因其情而节之以礼，必从其欲而制之以义。义简而备，礼易而法，去情不远，故民之从命也速。孔子知道之易行，曰：“《诗》云：‘牖民孔易。’非虚辞也。”", "para_ids": [1319]}
{"uid": 1320, "level": "normal", "h1": "《韩诗外传》", "h2": "卷第五", "h3": "5．22", "text": "孔子曰：夫谈说之术，齐庄以立之，端诚以处之，坚强以持之，辟称以喻之，分以明之，欢忻芬芳以送之，宝之珍之，贵之神之，如是则说恒无不行矣。夫是之谓能贵其所贵。若夫无类之说，不形之行，不赞之辞，君子慎之。《诗》曰：“无易由言，无曰苟矣。”", "para_ids": [1320]}
{"uid": 1321, "level": "normal", "h1": "《韩诗外传》", "h2": "卷第五", "h3": "5．28", "text": "哀公问于子夏曰：“必学然后可以安国保民乎？”子夏曰：“不学而能安国保民者，未之有也。”哀公曰：“然则五帝有师乎？”子夏曰：“臣闻黄帝学乎大坟，颛顼学乎禄图，帝喾学乎赤松子，尧学乎务成子附，舜学乎尹寿，禹学乎西王国，汤学乎贷乎相，文王学乎锡畴子斯，武王学乎太公，周公学乎虢叔，仲尼学乎老聃。此十一圣人，未遭此师，则功业不能著乎天下，名号不能传乎后世者也。”《诗》曰：“不愆不忘，率由旧章。”", "para_ids": [1321]}
{"uid": 1322, "level": "normal", "h1": "《韩诗外传》", "h2": "卷第五", "h3": "5．34", "text": "孔子侍坐于季孙，季孙之宰通曰：“君使人假马，其与之乎？”孔子曰：“吾闻君取于臣谓之取，不曰假。”季孙悟，告宰通，曰：“今以往，君有取谓之取，无曰假。”孔子正假马之言，而君臣之义定矣。《论语》曰：“必也正名乎。”《诗》曰：“君子无易由言。”", "para_ids": [1322]}
{"uid": 1323, "level": "normal", "h1": "《韩诗外传》", "h2": "卷第六", "h3": "6．4", "text": "子路治蒲三年，孔子过之，入境而善之，曰：“善哉！由也！恭敬以信矣。”入邑，曰：“善哉！由也！忠信以宽矣。”至庭，曰：“善哉！由也！明察以断矣。”子贡执辔而问曰：“夫子未见由之政，而三称善，可得闻乎？”孔子曰：“吾见其政矣。入其境，田畴尽易，草莱甚辟。此恭敬以信，故其民尽力。入其邑，墉屋甚尊，树木甚茂。此忠信以宽，其民不偷。其庭，甚闲，此明察以断，故民不扰也。”《诗》曰：“夙兴夜寐，洒扫庭内。”", "para_ids": [1323]}
{"uid": 1324, "level": "normal", "h1": "《韩诗外传》", "h2": "卷第六", "h3": "6．15", "text": "孔子曰：“可与言终日而不倦者，其惟学乎。其身体不足观也，勇力不足惮也，族姓不足称也，宗祖不足道也，而可以闻于四方而昭于诸侯者，其惟学乎。”《诗》曰：“不愆不忘，率由旧章。”夫学之谓也。", "para_ids": [1324]}
{"uid": 1325, "level": "normal", "h1": "《韩诗外传》", "h2": "卷第六", "h3": "6．20", "text": "卫灵公昼寝而起，志气益衰，使人驰召勇士公孙悁，道遭行人卜商。卜商曰：“何驱之疾也？”对曰：“公昼寝而起，使我召勇士公孙悁。”子夏曰：“微悁，而勇若悁者可乎？”御者曰：“可。”子夏曰：“载我而反。”至，君曰：“使子召勇士，何为召儒？”使者曰：“行人曰：‘微悁，而勇若悁者可乎？’臣曰：‘可。’即载与来。”君曰：“诺，延先生上。趣召公孙悁。”至，入门杖剑疾呼，曰：“商下！我存若头。”子夏顾咄之，曰：“咄！内剑。吾将与若言勇。”于是君令内剑而上。子夏曰：“来！吾尝与子从君而西见赵简子，简子披发杖矛而见我君。我从十三行之后，趋而进曰：‘诸侯相见，不宜不朝服。不朝服，行人卜商将以颈血溅君之服矣。’使反朝服而见吾君，子耶我耶？”悁曰：“子也。”子夏曰：“子之勇不若我一矣。又与子从君而东至阿，遭齐君重鞇而坐。吾君单鞇而坐。我从十三行之后，趋而进曰：‘礼，诸侯相见，不宜相临以庶。’揄其一鞇而去之者，子耶我耶？”悁曰：“子也。”子夏曰：“子之勇不若我二矣。又与子从君于囿中，于是两寇肩逐我君，拔矛下格而还，子耶我耶？”悁曰：“子也。”子夏曰：“子之勇不若我三矣。所贵为士者，上摄万乘，下不敢敖乎匹夫，外立节矜而敌不侵扰，内禁残害而君不危殆，是士之所长，君子之所致贵也。若夫以长掩短，以众暴寡，凌轹无罪之民，而成威于闾巷之间者，是士之甚毒而君子之所致恶也，众之所诛锄也。《诗》曰：‘人而无仪，不死何为！’夫何以论勇于人主之前哉！”于是灵公避席抑手曰：“寡人虽不敏，请从先生之勇。”《诗》曰：“不侮矜寡，不畏强御。”卜先生也。", "para_ids": [1325]}
{"uid": 1326, "level": "normal", "h1": "《韩诗外传》", "h2": "卷第六", "h3": "6．21", "text": "孔子行，简子将杀阳虎，孔子似之，带甲以围孔子舍。子路愠怒，奋戟将下。孔子止之曰：“由！何仁义之寡裕也。夫《诗》《书》之不习，礼乐之不讲，是丘之罪也。若吾非阳虎而以我为阳虎，则非丘之罪也。命也！我歌子和若。”子路歌，孔子和之，三终而围罢。《诗》曰：“来游来歌。”以陈盛德之和而无为也。", "para_ids": [1326]}
{"uid": 1327, "level": "normal", "h1": "《韩诗外传》", "h2": "卷第六", "h3": "6．24", "text": "勇士一呼而三军皆避，士之诚也。昔者楚熊渠子夜行，见寝石以为伏虎，弯弓而射之，没金饮羽，下视，知其为石，石为之开，而况人乎？夫倡而不和，动而不偾，中心必有不全者矣。夫不降席而匡天下者，求之己也。孔子曰：“其身正，不令而行，其身不正，虽令不从。”先王之所以拱揖指麾而四海来宾者，诚德之至也，色以形于外也。《诗》曰：“王猷允塞，徐方既来。”", "para_ids": [1327]}
{"uid": 1328, "level": "normal", "h1": "《韩诗外传》", "h2": "卷第七", "h3": "7．4", "text": "孔子曰：“昔者周公事文王，行无专制，事无由己，身若不胜衣，言若不出口，有奉持于前，洞洞焉若将失之，可谓能子矣。武王崩，成王幼，周公承文武之业，履天子之位，听天子之政，征夷狄之乱，诛管蔡之罪，抱成王而朝诸侯，诛赏制断，无所顾问，威动天地，振恐海内，可谓能武矣。成王壮，周公致政，北面而臣事之，请然后行，无伐矜之色，可谓能臣矣。故一人之身，能三变者，所以应时也。”《诗》曰：“左之左之，君子宜之，右之右之，君子有之。”", "para_ids": [1328]}
{"uid": 1329, "level": "normal", "h1": "《韩诗外传》", "h2": "卷第七", "h3": "7．6", "text": "孔子困于陈蔡之间，即三经之席，七日不食，藜羹不糁，弟子有饥色，读《书》习礼乐不休。子路进谏曰：“为善者，天报之以福。为不善者，天报之以贼。今夫子积德累仁，为善久矣。意者尚有遗行乎，奚居之隐也？”孔子曰：“由来！汝小人也，未讲于论也。居，吾语汝。子以知者为无罪乎，则王子比干何为刳心而死？子以义者为听乎，则伍子胥何为抉目而悬于吴东门？子以廉者为用乎，则伯夷叔齐何为饿于首阳之山？子以忠者为用乎，则鲍叔何为而不用？叶公子高终身不仕，鲍焦抱木而泣，子推登山而燔？故君子博学深谋，不遇时者众矣。岂独丘哉？贤不肖者材也。遇不遇者时也。今无有时，贤安所用哉？故虞舜耕于历山之阳，立为天子，则其遇尧也。傅说负土而版筑，以为大夫，其遇武丁也。伊尹故有莘氏僮也，负鼎操俎调五味，而立为相，其遇汤也。吕望行年五十，卖食于棘津，行年七十，屠于朝歌，九十乃为天子师，则其遇文王也。管夷吾束缚，自槛车中，以为仲父，则其遇齐桓公也，百里奚自卖五羊之皮，为秦伯牧牛，举为大夫，则其遇秦缪公也。虞丘名闻于天下，以为令尹，让于孙叔敖，则其遇楚庄王也。伍子胥前功多，后戮死，非其知有盛衰也，前遇阖闾，后遇夫差也。夫骥罢盐车，此非无形容也，莫知之也。使骥不得伯乐，安得千里之足？造父亦无千里之手矣。夫兰生于茂林之中，深山之间，人莫见之故不芬。夫学者非为通也。为穷而不困，忧而志不衰，先知祸福之始，而心无惑焉。故圣人隐居深念，独闻独见。夫舜亦贤圣矣，南面而治天下，惟其遇尧也。使舜居桀纣之世，能自免于刑戮之中，则为善矣，亦何位之有？桀杀关龙逄，纣杀王子比干，当此之时，岂关龙逄无知，而王子比干不慧乎哉？此皆不遇时也。故君子务学，修身端行而须其时者也。子无惑焉。”《诗》曰：“鹤鸣于九皋，声闻于天。”", "para_ids": [1329]}
{"uid": 1330, "level": "normal", "h1": "《韩诗外传》", "h2": "卷第七", "h3": "7．7", "text": "曾子曰：“往而不可还者亲也。至而不可加者年也。是故孝子欲养，而亲不待也。木欲直，而时不待也。是故椎牛而祭墓，不如鸡豚逮存亲也。故吾尝仕齐为吏，禄不过钟釜，尚犹欣欣而喜者，非以为多也，乐其逮亲也。既没之后，吾尝南游于楚，得尊官焉，堂高九仞，榱题三围，转毂百乘，犹北乡而泣涕者，非为贱也，悲不逮吾亲也。”故家贫亲老不择官而仕。若夫信其志，约其亲者，非孝也。《诗》曰：“有母之尸雍。”", "para_ids": [1330]}
{"uid": 1331, "level": "normal", "h1": "《韩诗外传》", "h2": "卷第七", "h3": "7．13", "text": "孔子曰：“明王有三惧。一曰处尊位而恐不闻其过，二曰得志而恐骄，三曰闻天下之至道而恐不能行。昔者越王勾践与吴战，大败之，兼有南夷。当是之时，君南面而立，近臣三，远臣五，令诸大夫曰：‘闻过而不以告我者为上戮。’此处尊位而恐不闻其过者也。昔者晋文公与楚战，大胜之，烧其草，火三日不息。文公退而有忧色。侍者曰：‘君大胜楚而有忧色，何也？’文公曰：‘吾闻能以战胜而安者其惟圣人乎！若夫诈胜之徒，未尝不危，吾是以忧也。’此得志而恐骄也。昔者齐桓公得管仲隰朋，南面而立。桓公曰：‘吾得二子也，吾目加明，吾耳加聪。不敢独擅，进之先祖。’此闻至道而恐不能行者也。由桓公、晋文、越王勾践观之，三惧者，明君之务也。”《诗》曰：“温温恭人，如集于木。惴惴小心，如临于谷。战战兢兢，如履薄冰。”此言大王居人上也。", "para_ids": [1331]}
{"uid": 1332, "level": "normal", "h1": "《韩诗外传》", "h2": "卷第七", "h3": "7．22", "text": "孔子闲居，子贡侍坐，请问为人下之道奈何。孔子曰：“善哉！尔之问也。为人下，其犹土乎。”子贡未达。孔子曰：“夫土者，掘之得甘泉焉，树之得五谷焉，草木植焉，鸟兽鱼鳖遂焉。生则立焉，死则入焉，多功不言，赏世不绝。故曰：能为人下者，其惟土乎？”子贡曰：“赐虽不敏，请事斯语。”《诗》曰：“式礼莫愆。”", "para_ids": [1332]}
{"uid": 1333, "level": "normal", "h1": "《韩诗外传》", "h2": "卷第七", "h3": "7．24", "text": "子贡问大臣。子曰：“齐有鲍叔，郑有子皮。”子贡曰：“否。齐有管仲，郑有东里子产。”孔子曰：“产荐也。”子贡曰：“然则荐贤贤于贤。”曰：“知贤，智也。推贤，仁也。引贤，义也。有此三者，又何加焉？”", "para_ids": [1333]}
{"uid": 1334, "level": "normal", "h1": "《韩诗外传》", "h2": "卷第七", "h3": "7．25", "text": "孔子游于景山之上，子路、子贡、颜渊从。孔子曰：“君子登高必赋。小子愿者，何言其愿。丘将启汝。”子路曰：“由愿奋长戟，荡三军，乳虎在后，仇敌在前，蠡跃蛟奋，进救两国之患。”孔子曰：“勇士哉！”子贡曰：“两国构难，壮士列阵，尘埃涨天，赐不持一尺之兵，一斗之粮，解两国之难。用赐者存，不用赐者亡。”孔子曰：“辩士哉！”颜回不愿。孔子曰：“回何不愿？”颜渊曰：“二子已愿，故不敢愿。”孔子曰：“不同，意各有事焉。回其愿，丘将启汝。”颜渊曰：“愿得小国而相之。主以道制，臣以德化，君臣同心，外内相应。列国诸侯，莫不从义向风，壮者趋而进，老者扶而至。教行乎百姓，德施乎四蛮，莫不释兵，辐辏乎四门。天下咸获永宁，蝖飞蠕动，各乐其性。进贤使能，各任其事。于是君绥于上，臣和于下，垂拱无为，动作中道，从容得礼。言仁义者赏，言战斗者死。则由何进而救？赐何难之解？”孔子曰：“圣士哉！大人出，小子匿。圣者起，贤者伏。回与执政，则由赐焉施其能哉！”《诗》曰：“雨雪瀌瀌，见晛曰消。”", "para_ids": [1334]}
{"uid": 1335, "level": "normal", "h1": "《韩诗外传》", "h2": "卷第七", "h3": "7．26", "text": "昔者孔子鼓瑟，曾子子贡侧门而听。曲终，曾子曰：“嗟乎！夫子瑟声殆有贪狼之志，邪僻之行，何其不仁趋利之甚？”子贡以为然，不对而入。夫子望见子贡有谏过之色，应难之状，释瑟而待之。子贡以曾子之言告。子曰：“嗟乎！夫参，天下贤人也，其习知音矣。乡者丘鼓瑟，有鼠出游，狸见于屋，循梁微行，造焉而避，厌目曲脊，求而不得。丘以瑟淫其音。参以丘为贪狼邪僻，不亦宜乎！”《诗》曰：“鼓钟于宫，声闻于外。”", "para_ids": [1335]}
{"uid": 1336, "level": "normal", "h1": "《韩诗外传》", "h2": "卷第八", "h3": "8．1", "text": "越王勾践使廉稽献民于荆王。荆王使者曰：“越，夷狄之国也。臣请欺其使者。”荆王曰：“越王，贤人也，其使者亦贤，子其慎之。”使者出见廉稽，曰：“冠则得以俗见。不冠不得见。”廉稽曰：“夫越亦周室之列封也，不得处于大国，而处江海之陂，与魭鳣鱼鳖为伍，文身翦发而后处焉。今来至上国，必曰冠得俗见，不冠不得见，如此，则上国使适越，亦将劓墨文身翦发而后得以俗见，可乎？”荆王闻之，披衣出谢。孔子曰：“使于四方，不辱君命，可谓士矣。”", "para_ids": [1336]}
{"uid": 1337, "level": "normal", "h1": "《韩诗外传》", "h2": "卷第八", "h3": "8．10", "text": "子贱治单父，其民附。孔子曰：“告丘之所以治之者。”对曰：“不齐时发仓廪，振困穷，补不足。”孔子曰：“是小人附耳，未也。”对曰：“赏有能，招贤才，退不肖。”孔子曰：“是士附耳，未也。”对曰：“所父事者三人，可以教孝矣。所兄事者五人，所友者十有二人，所师者一人。”孔子曰：“所父事者三人，所兄事者五人，足以教弟矣。所友者十有二人，足以祛壅蔽矣。所师者一人，足以虑无失策，举无败功矣。惜乎不齐之所治者小也；为之大功，乃与尧舜参矣。”《诗》曰：“恺悌君子，民之父母。”子贱其似之矣。", "para_ids": [1337]}
{"uid": 1338, "level": "normal", "h1": "《韩诗外传》", "h2": "卷第八", "h3": "8．13", "text": "《传》曰：予小子使尔继邵公之后。受命者必以其祖命之。孔子为鲁司寇，命之曰：“宋公之子弗甫有孙，鲁孔丘，命尔为司寇。”孔子曰：“弗甫敦及厥辟将不堪。”公曰：“不妄。”《传》曰：诸侯之有德，天子锡之。一锡车马，再锡衣服，三锡虎贲，四锡乐器，五锡纳陛，六锡朱户，七锡弓矢，八锡鈇钺，九锡秬鬯。《诗》曰：“厘尔圭瓒，秬鬯一卣。”", "para_ids": [1338]}
{"uid": 1339, "level": "normal", "h1": "《韩诗外传》", "h2": "卷第八", "h3": "8．14", "text": "齐景公谓子贡曰：“先生何师？”对曰：“鲁仲尼。”曰：“仲尼贤乎？”曰：“圣人也，岂直贤哉！”景公嘻然而笑曰：“其圣何如？”子贡曰：“不知也。”景公悖然作色。曰：“始言圣人，今言不知，何也？”子贡曰：“臣终身戴天，不知天之高也。终身践地，不知地之厚也。若臣之事仲尼，譬犹渴操壶杓，就江海而饮之，腹满而去，又安知江海之深乎？”景公曰：“先生之誉，得无太甚乎？”子贡曰：“臣赐何敢甚言，尚虑不及耳。臣誉仲尼，譬犹两手捧土而附泰山，其无益亦明矣。使臣不誉仲尼，譬犹两手杷泰山，无损亦明矣。”景公曰：“善！岂其然？善！岂其然？”《诗》曰：“绵绵翼翼，不测不克。”", "para_ids": [1339]}
{"uid": 1340, "level": "normal", "h1": "《韩诗外传》", "h2": "卷第八", "h3": "8．17", "text": "梁山崩，晋君召大夫伯宗。道逢辇者，以其辇服其道。伯宗使其右下，欲鞭之。辇者曰：“君趋道岂不远矣，不知事而行可乎？”伯宗喜，问其居。曰：“绛人也。”伯宗曰：“子亦有闻乎？”曰：“梁山崩，壅河，顾三日不流，是以召子。”伯宗曰：“如之何？”曰：“天有山，天崩之。天有河，天壅之。伯宗将如之何？”伯宗私问之。曰：“君其率群臣素服而哭之，既而祠焉，河斯流矣。”伯宗问其姓名，弗告。伯宗到，君问伯宗。以其言对。于是君素服率群臣而哭之，既而祠焉，河斯流矣。君问伯宗何以知之，伯宗不言受辇者，诈以自知。孔子闻之曰：“伯宗其无后乎！攘人之善。”《诗》曰：“天降丧乱，灭我立王。”又曰：“畏天之威，于时保之。”", "para_ids": [1340]}
{"uid": 1341, "level": "normal", "h1": "《韩诗外传》", "h2": "卷第八", "h3": "8．18", "text": "晋平公使范昭观齐国之政。景公锡之宴。晏子在前。范昭趋曰：“愿君之倅樽以为寿。”景公顾左右曰：“酌寡人樽献之客。”晏子对曰：“彻去樽。”范昭不说，起舞。顾太师曰：“子为我奏成周之乐，愿舞。”太师对曰：“盲臣不习。”范昭起出门。景公谓晏子曰：“夫晋，天下大国也，使范昭来观齐国之政，今子怒大国之使者，将奈何？”晏子曰：“范昭之为人也，非陋而不知礼也，是欲试吾君，婴故不从。”于是景公召太师而问之曰：“范昭使子奏成周之乐，何故不调？”对如晏子。于是范昭归报平公曰：“齐未可并也。吾试其君，晏子知之。吾犯其乐，太师知之。”孔子闻之曰：“善乎晏子，不出俎豆之间，折冲千里。”《诗》曰：“实右序有周，薄言震之，莫不震叠。”", "para_ids": [1341]}
{"uid": 1342, "level": "normal", "h1": "《韩诗外传》", "h2": "卷第八", "h3": "8．23", "text": "孔子燕居，子贡摄齐而前曰：“弟子事夫子有年矣，才竭而智罢，振于学问，不能复进。请一休焉。”孔子曰：“赐也欲焉休乎？”曰：“赐欲休于事君。”孔子曰：“《诗》云：‘夙夜匪懈，以事一人。’为之若此其不易也，若之何其休也！”曰：“赐休于事父。”孔子曰：“《诗》云：‘孝子不匮，永锡尔类。’为之若此其不易也，如之何其休也！”曰：“赐欲休于事兄弟。”孔子曰：“《诗》云：‘妻子好合，如鼓瑟琴。兄弟既翕，和乐且耽。’为之若此其不易也，如之何其休也！”曰：“赐欲休于耕田。”孔子曰：“《诗》云：‘昼尔于茅，宵尔索绹，亟其乘屋，其始播百谷。’为之若此其不易也，若之何其休也！”子贡曰：“君子亦有休乎？”孔子曰：“‘阖棺兮乃止播耳，不知其时之易迁兮。’此之谓君子所休也。故学而不已，阖棺乃止。”《诗》曰：“日就月将。”言学者也。", "para_ids": [1342]}
{"uid": 1343, "level": "normal", "h1": "《韩诗外传》", "h2": "卷第八", "h3": "8．24", "text": "鲁哀公问冉有曰：“凡人之质而已，将必学而后为君子乎？”冉有对曰：“臣闻之，虽有良玉，不刻镂则不成器，虽有美质，不学则不成君子。”曰：“何以知其然也？”“夫子路，卞之野人也。子贡，卫之贾人也。皆学问于孔子，遂为天下显士。诸侯闻之，莫不尊敬。卿大夫闻之，莫不亲爱。学之故也。昔吴楚燕代，谋为一举而欲伐秦。祧贾，监门之子也，为秦往使之，遂绝其谋，止其兵。及其反国，秦王大悦，立为上卿。夫百里奚，齐之乞者也，逐于齐西，无以进，自卖五羊皮，为一轭车。见秦缪公，立为相，遂霸西戎。太公望少为人壻，老而见去，屠牛朝歌，赁于棘津，钓于磻溪，文王举而用之，封于齐。管仲亲射桓公，遂除报雠之心，立以为相，存亡继绝，九合诸侯，一匡天下。此四子者，皆尝卑贱穷辱矣，然其名声驰于后世，岂非学问之所致乎？由此观之，士必学问，然后成君子。《诗》曰：‘日就月将。’”于是哀公嘻然而笑曰：“寡人虽不敏，请奉先生之教矣。”", "para_ids": [1343]}
{"uid": 1344, "level": "normal", "h1": "《韩诗外传》", "h2": "卷第八", "h3": "8．25", "text": "曾子有过，曾晳引杖击之。仆地，有间乃苏，起曰：“先生得无病乎？”鲁人贤曾子，以告夫子。夫子告门人：“参来。”“汝不闻昔者舜为人子乎？小箠则待笞，大杖则逃。索而使之，未尝不在侧，索而杀之，未尝可得。今汝委身以待暴怒，拱立不去，汝非王者之民耶？杀天子之民，其罪何如？”《诗》曰：“优哉柔哉，亦是戾矣。”又曰：“载色载笑，匪怒伊教。”", "para_ids": [1344]}
{"uid": 1345, "level": "normal", "h1": "《韩诗外传》", "h2": "卷第八", "h3": "8．31", "text": "孔子曰：“《易》先《同人》后《大有》，承之以《谦》，不亦可乎？”故天道亏盈而益谦，地道变盈而流谦，鬼神害盈而福谦，人道恶盈而好谦。谦者，抑事而损者也。持盈之道，抑而损之，此谦德之于行也。顺之者吉，逆之者凶。五帝既没，三王既衰，能行谦德者，其惟周公乎。文王之子，武王之弟，成王之叔父，假天子之尊位七年，所执贽而师见者十人，所还质而友见者十三人，穷巷白屋之士所先见者四十九人，时进善者百人，宫朝者千人，谏臣五人，辅臣五人，拂臣六人，载干戈以至于封侯，而同姓之士百人。孔子曰：“犹以周公为天下赏，则以同族为众，而异族为寡也。”故德行宽容而守之以恭者荣，土地广大而守之以俭者安，位尊禄重而守之以卑者贵，人众兵强而守之以畏者胜，聪明睿智而守之以愚者哲，博闻强记而守之以浅者不溢。此六者皆谦德也。《易》曰：“谦亨君子有终吉。”能以此终吉者，君子之道也。贵为天子，富有四海，而德不谦，以亡其身者，桀纣是也，而况众庶乎？夫《易》有一道焉，大足以治天下，中足以安家国，近足以守其身者，其惟谦德乎。《诗》曰：“汤降不迟，圣敬日跻。”", "para_ids": [1345]}
{"uid": 1346, "level": "normal", "h1": "《韩诗外传》", "h2": "卷第九", "h3": "9．3", "text": "孔子行，闻哭声甚悲。孔子曰：“驱之驱之！前有贤者。”至则皋鱼也，被褐拥鎌，哭于道傍。孔子辟车而下与之言，曰：“子非有丧也，何哭之悲也？”皋鱼曰：“吾失之三矣。少而学，游诸侯，以后吾亲，失之一也。高尚吾志，间吾事，不事庸君，失之二也。与友厚而小绝之，失之三矣。树欲静而风不止，子欲养而亲不待也，往而不可追者年也，去而不可得再见者亲也。吾请从此辞矣。”立槁而死。孔子曰：“弟子诫之，足以识矣。”于是门人辞归而养亲者十有三人。", "para_ids": [1346]}
{"uid": 1347, "level": "normal", "h1": "《韩诗外传》", "h2": "卷第九", "h3": "9．4", "text": "子路曰：“有人于斯，夙兴夜寐，手足胼胝而面目黧黑，树艺五谷以事其亲，而无孝子之名者，何也？”孔子曰：“吾意者身未敬邪？色不顺邪？辞不逊邪？古之人有言曰：‘衣欤食欤，曾不尔即。’子劳以事其亲，无此三者之阙，何为无孝之名？意者所友非仁人邪？坐，吾语汝。虽有国士之力，不能自举其身。非无力也，势不便也。是以君子入则笃孝，出则友贤，何为其无孝子之名乎？”《诗》曰：“父母孔迩。”", "para_ids": [1347]}
{"uid": 1348, "level": "normal", "h1": "《韩诗外传》", "h2": "卷第九", "h3": "9．7", "text": "子路曰：“人善我，我亦善之。人不善我，我不善之。”子贡曰：“人善我，我亦善之。人不善我，我则引之进退而已耳。”颜回曰：“人善我，我亦善之。人不善我，我亦善之。”三子所持各异，问于夫子。夫子曰：“由之所持，蛮貊之言也。赐之所言，朋友之言也。回之所言，亲属之言也。”《诗》曰：“人之无良，我以为兄。”", "para_ids": [1348]}
{"uid": 1349, "level": "normal", "h1": "《韩诗外传》", "h2": "卷第九", "h3": "9．9", "text": "《传》曰：堂衣若扣孔子之门曰：“丘在乎？丘在乎？”子贡应之曰：“君子尊贤而容众，嘉善而矜不能，亲内及外，己所不欲，勿施于人。子何言吾师之名焉？”堂衣若曰：“子何年少言之绞！”子贡曰：“大车不绞则不成其任，琴瑟不绞则不成其音。子之言绞，是以绞之也。”堂衣若曰：“吾始以鸿之力，今徒翼耳。”子贡曰：“非鸿之力，安能举其翼？”《诗》曰：“如切如磋，如琢如磨。”", "para_ids": [1349]}
{"uid": 1350, "level": "normal", "h1": "《韩诗外传》", "h2": "卷第九", "h3": "9．13", "text": "孔子出游少源之野，有妇人中泽而哭，其音甚哀。孔子使弟子问焉，曰：“夫人何哭之哀？”妇人曰：“乡者，刈蓍薪亡吾蓍簪，吾是以哀也。”弟子曰：“刈蓍薪而亡蓍簪，有何悲焉？”妇人曰：“非伤亡簪也，盖不忘故也。”", "para_ids": [1350]}
{"uid": 1351, "level": "normal", "h1": "《韩诗外传》", "h2": "卷第九", "h3": "9．15", "text": "孔子与子贡、子路、颜渊、游于戎山之上。孔子喟然叹曰：“二三子者各言尔志，予将览焉。由、尔何如？”对曰：“愿得白羽如月，赤羽如朱，击钟鼓者，上闻于天，下槊于地，使将而攻之，惟由为能耳。”孔子曰：“勇士哉！赐、尔何如？”对曰：“愿得素衣缟冠，使于两国之间，不持尺寸之兵，升斗之粮，使两国相亲如弟兄。”孔子曰：“辩士哉！回、尔何如？”对曰：“鲍鱼不与兰同笥而藏，桀纣不与尧舜同时而治。二子已言，回何言哉？”孔子曰：“回有鄙之心。”颜渊曰：“愿得明王圣主为之相，使城郭不治，沟池不凿，阴阳和调，家给人足，铸库兵以为农器。”孔子曰：“大士哉！由来，区区汝何攻？赐来，便便汝何使？愿得之冠为子宰焉。”", "para_ids": [1351]}
{"uid": 1352, "level": "normal", "h1": "《韩诗外传》", "h2": "卷第九", "h3": "9．18", "text": "孔子出卫之东门，逆姑布子卿，曰：“二三子引车避。有人将来，必相我者也。志之。”姑布子卿亦曰：“二三子引车避。有圣人将来。”孔子下步，姑布子卿迎而视之五十步，从而望之五十步，顾子贡曰：“是何为者也？”子贡曰：“赐之师也，所谓鲁孔丘也。”姑布子卿曰：“是鲁孔丘欤？吾固闻之。”子贡曰：“赐之师何如？”姑布子卿曰：“得尧之颡，舜之目，禹之颈，皋陶之喙。从前视之，盎盎乎似有王者。从后视之，高肩弱脊。此惟不及四圣者也。”子贡吁然。姑布子卿曰：“子何患焉？污面而不恶，葭喙而不借，远而望之，羸乎若丧家之狗。子何患焉？子何患焉？”子贡以告孔子。孔子无所辞，独辞丧家之狗耳，曰：“丘何敢乎？”子贡曰：“污面而不恶，葭喙而不借，赐以知之矣。不知丧家狗，何足辞也？”子曰：“赐，汝独不见夫丧家之狗欤？既敛而椁，布器而祭。顾望无人，意欲施之。上无明王，下无贤士方伯，王道衰，政教失，强陵弱，众暴寡，百姓纵心，莫之纲纪。是人固以丘为欲当之者也，丘何敢乎！”", "para_ids": [1352]}
{"uid": 1353, "level": "normal", "h1": "《韩诗外传》", "h2": "卷第九", "h3": "9．25", "text": "子夏过曾子，曾子曰：“入食。”子夏曰：“不为公费乎？”曾子曰：“君子有三费，饮食不在其中。君子有三乐，钟磬琴瑟不在其中。”子夏曰：“敢问三乐。”曾子曰：“有亲可畏，有君可事，有子可遗，此一乐也。有亲可谏，有君可去，有子可怒，此二乐也。有君可喻，有友可助，此三乐也。”子夏曰：“敢问三费。”曾子曰：“少而学，长而忘，此一费也。事君有功，而轻负之，此二费也。久交友而中绝之，此三费也。”子夏曰：“善哉！谨身事一言，愈于终身之诵，而事一士，愈于治万民之功。夫人不可以不知也，吾尝蓾焉吾田，朞岁不收。土莫不然，何况于人乎？与人以实，虽踈必密。与人以虚，虽戚必踈。夫实之与实，如胶如漆。虚之与虚，如薄冰之见昼日。君子可不留意哉！”《诗》曰：“神之听之，终和且平。”", "para_ids": [1353]}
{"uid": 1354, "level": "normal", "h1": "《韩诗外传》", "h2": "卷第九", "h3": "9．29", "text": "《传》曰：孔子过康子，子张子夏从。孔子入坐，二子相与论，终日不决。子夏辞气甚隘，颜色甚变。子张曰：“子亦闻夫子之议论邪？徐言訚訚，威仪翼翼，后言先默，得之推让，巍巍乎，荡荡乎，道有归矣！小人之论也，专意自是，言人之非，瞋目搤腕，疾言喷喷，口沸目赤。一幸得胜，疾笑嗌嗌。威仪固陋，辞气鄙俗，是以君子贱之也。”", "para_ids": [1354]}
{"uid": 1355, "level": "normal", "h1": "《韩诗外传》", "h2": "卷第十", "h3": "10．5", "text": "君子温俭以求于仁，恭让以求于礼，得之自是，不得自是。故君子之于道也，犹农夫之耕，虽不获年，之优无以易也。大王亶甫有子曰太伯、仲雍、季历。历有子曰昌。太伯知大王贤昌而欲季为后也，太伯去之吴。大王将死，谓曰：“我死，汝往让两兄，彼即不来，汝有义而安。”大王薨，季之吴告伯仲，伯仲从季而归。群臣欲伯之立季，季又让。伯谓仲曰：“今群臣欲我立季，季又让，何以处之？”仲曰：“刑有所谓矣，要于扶微者。可以立季。”季遂立而养文王，文王果受命而王。孔子曰：“太伯独见，王季独知。伯见父志，季知父心。故大王、太伯、王季，可谓见始知终而能承志矣。”《诗》曰：“自太伯王季。惟此王季，因心则友。则友其兄，则笃其庆，载锡之光，受禄无丧，奄有四方。”此之谓也。太伯反吴，吴以为君，至夫差二十八世而灭。", "para_ids": [1355]}
{"uid": 1356, "level": "normal", "h1": "《韩诗外传》", "h2": "卷第十", "h3": "10．14", "text": "天子有争臣七人，虽无道，不失其天下。昔殷王纣残贼百姓，绝逆天道，至斮朝涉，刳孕妇，脯鬼侯，醢梅伯。然所以不亡者，以其有箕子比干之故。微子去之，箕子执囚为奴，比干谏而死，然后周加兵而诛绝之。诸侯有争臣五人，虽无道，不失其国。吴王夫差为无道，至驱一市之民以葬阖闾。然所以不亡者，有伍子胥之故也。胥以死，越王勾践欲伐之。范蠡谏曰：“子胥之计策，尚未忘于吴王之腹心也。”子胥死后三年，越乃能攻之。大夫有争臣三人，虽无道，不失其家。季氏为无道，僭天子，舞八佾，旅泰山，以《雍》《彻》。孔子曰：“是可忍也，孰不可忍也！”然不亡者，以冉有季路为宰臣也。故曰：“有谔谔争臣者其国昌，有默默谀臣者其国亡。”《诗》曰：“不明尔德，时无背无侧。尔德不明，以无陪无卿。”言大王咨嗟，痛殷商无辅弼谏诤之臣而亡天下矣。", "para_ids": [1356]}
{"uid": 1357, "level": "normal", "h1": "《韩诗外传》", "h2": "卷第十", "h3": "10．18", "text": "吴延陵季子游于齐，见遗金，呼牧者取之。牧者曰：“何子居之高，视之下，貌之君子，而言之野也！吾有君不君，有友不友，当暑衣裘，君疑取金者乎？”延陵子知其为贤者，请问姓字。牧者曰：“子乃皮相之士也，何足语姓字哉！”遂去。延陵季子立而望之，不见乃止。孔子曰：“非礼勿视，非礼勿听。”", "para_ids": [1357]}
{"uid": 1358, "level": "normal", "h1": "《韩诗外传》", "h2": "卷第十", "h3": "10．19", "text": "颜渊问于孔子曰：“渊愿贫如富，贱如贵，无勇而威，与士交通，终身无患难，亦且可乎？”孔子曰：“善哉回也！夫贫而如富，其知足而无欲也。贱而如贵，其让而有礼也。无勇而威，其恭敬而不失于人也。终身无患难，其择言而出之也。若回者，其至乎！虽上古圣人，亦如此而已。”", "para_ids": [1358]}
{"uid": 1359, "level": "normal", "h1": "《大戴礼记》", "h2": "《主言》第三十九", "h3": "1．1", "text": "孔子闲居，曾子侍。孔子曰：“参！今之君子，惟士与大夫之言之闻也，其至于君子之言者，甚希矣。于乎！吾主言其不出而死乎？哀哉！”", "para_ids": [1359]}
{"uid": 1360, "level": "normal", "h1": "《大戴礼记》", "h2": "《主言》第三十九", "h3": "1．2", "text": "曾子起曰：“敢问何谓主言？”孔子不应。曾子惧，肃然抠衣下席，曰：“弟子知其不孙也。得夫子之闲也难，是以敢问也。”", "para_ids": [1360]}
{"uid": 1361, "level": "normal", "h1": "《大戴礼记》", "h2": "《主言》第三十九", "h3": "1．3", "text": "孔子不应。曾子惧，退负序而立。孔子曰：“参！女可语明主之道与？”曾子曰：“不敢以为足也。得夫子之闲也难，是以敢问。”", "para_ids": [1361]}
{"uid": 1362, "level": "normal", "h1": "《大戴礼记》", "h2": "《主言》第三十九", "h3": "1．4", "text": "孔子曰：“吾语女。道者，所以明德也，德者，所以尊道也，是故非德道不尊，非道德不明。虽有国之良马，不教不服，不可以取千里。虽有博地众民，不以其道治之，不可以霸主。是故昔者明主内修七教，外行三至。七教修，焉可以守，三至行，焉可以征。七教不修，虽守不固；三至不行，虽征不服。是故明主之守也，必折冲乎千里之外；其征也，衽席之上还师。是故内修七教而上不劳，外行三至而财不费，此之谓明主之道也。”", "para_ids": [1362]}
{"uid": 1363, "level": "normal", "h1": "《大戴礼记》", "h2": "《主言》第三十九", "h3": "1．5", "text": "曾子曰：“敢问不费不劳可以为明乎？”孔子愀然扬麋曰：“参！女以明主为劳乎？昔者舜左禹而右皋陶，不下席而天下治。夫政之不中，君之过也。政之既中，令之不行，职事者之罪也。明主奚为其劳也！昔者明主关讥而不征，市鄽而不税，税十取一，使民之力岁不过三日，入山泽以时，有禁而无征：此六者取财之路也。明主舍其四者而节其二者，明主焉取其费也！”", "para_ids": [1363]}
{"uid": 1364, "level": "normal", "h1": "《大戴礼记》", "h2": "《主言》第三十九", "h3": "1．6", "text": "曾子曰：“敢问何谓七教？”孔子曰：“上敬老则下益孝，上顺齿则下益悌，上乐施则下益谅，上亲贤则下择友，上好德则下不隐，上恶贪则下耻争，上强果则下廉耻。民皆有别则贞，则正亦不劳矣。此谓七教。七教者，治民之本也，教定是正矣。上者，民之表也，表正则何物不正？是故君先立于仁，则大夫忠而士信，民敦工璞，商悫女憧，妇空空，七者，教之志也。七者，布诸天下四方而不窕，内诸寻常之室而不塞。是故圣人等之以礼，立之以义，行之以顺，而民之弃恶也如濯。”", "para_ids": [1364]}
{"uid": 1365, "level": "normal", "h1": "《大戴礼记》", "h2": "《主言》第三十九", "h3": "1．7", "text": "曾子曰：“弟子则不足，道则至矣。”孔子曰：“参！姑止，又有焉。昔者明主之治民也有法，必别地以州之，分属而治之，然后贤民无所隐，暴民无所伏。使有司日省如时考之，岁诱贤焉，则贤者亲，不肖者惧。使之哀鳏寡，养孤独，恤贫穷，诱孝悌，选贤举能。此七者修，则四海之内无刑民矣。上之亲下也如腹心，则下之亲上也如保子之见慈母也。上下之相亲如此，然后令则从，施则行。因民既迩者说服，远者来怀，然后布指知寸，布手知尺，舒肘知寻，十寻而索。百步而堵，三百步而里，千步而井，三井而句烈，三句烈而距，五十里而封，百里而有都邑，乃为畜积衣裘焉，使处者恤行者有与亡。是以蛮夷诸夏，虽衣冠不同，言语不合，莫不来至，朝觐于王，故曰：无市而民不乏，无刑而民不违。毕弋田猎之得，不以盈宫室也；征敛于百姓，非以充府库也。惨怛以补不足，礼节以损有馀。故曰：多信而寡貌。其礼可守，其言可复，其迹可履。其于信也，如四时春秋冬夏；其博有万民也，如饥而食，如渴而饮：下土之人信之夫！暑热冻寒，远若迩，非道迩也，及其明德也。是以兵革不动而威，用利不施而亲，此之谓明主之守也。折冲乎千里之外，此之谓也。”", "para_ids": [1365]}
{"uid": 1366, "level": "normal", "h1": "《大戴礼记》", "h2": "《主言》第三十九", "h3": "1．8", "text": "曾子曰：“敢问何谓三至？”孔子曰：“至礼不让而天下治，至赏不费而天下之士说，至乐无声而天下之民和。明主笃行三至，故天下之君可得而知也，天下之士可得而臣也，天下之民可得而用也。”", "para_ids": [1366]}
{"uid": 1367, "level": "normal", "h1": "《大戴礼记》", "h2": "《主言》第三十九", "h3": "1．9", "text": "曾子曰：“敢问何谓也？”孔子曰：“昔者明王必尽知天下良士之名，既知其名，又知其数，既知其数，又知其所在焉。明主因天下之爵以尊天下之士，此之谓至礼不让而天下治；因天下之禄以富天下之士，此之谓至赏不费而天下之士说；天下之士说，则天下之明誉兴焉，此之谓至乐无声而天下之民和。故曰：所谓天下之至仁者，能合天下之至亲者也；所谓天下之至知者，能用天下之至和者也；所谓天下之至明者，能选天下之至良者也。此三者咸通，然后可以征。是故仁者莫大于爱人，知者莫大于知贤，政者莫大于官贤。有土之君修此三者，则四海之内拱而俟，然后可以征。明主之所征，必道之所废者也。彼废道而不行，然后诛其君，致其征，弔其民而不夺其财也。故曰：明主之征也，犹时雨也，至则民说矣。是故行施弥博，得亲弥众，此之谓衽席之上乎还师。”", "para_ids": [1367]}
{"uid": 1368, "level": "normal", "h1": "《大戴礼记》", "h2": "《哀公问五义》第四十", "h3": "2．1", "text": "鲁哀公问于孔子曰：“吾欲论吾国之士，与之为政，何如者取之？”", "para_ids": [1368]}
{"uid": 1369, "level": "normal", "h1": "《大戴礼记》", "h2": "《哀公问五义》第四十", "h3": "2．2", "text": "孔子对曰：“生乎今之世，志古之道，居今之俗，服古之服，舍此而为非者，不亦鲜乎！”", "para_ids": [1369]}
{"uid": 1370, "level": "normal", "h1": "《大戴礼记》", "h2": "《哀公问五义》第四十", "h3": "2．3", "text": "哀公曰：“然则今夫章甫、句屦、绅带而搢笏者，此皆贤乎？”孔子曰：“否！不必然。今夫端衣、玄裳、冕而乘路者，志不在于食荤；斩衰、蕑屦、杖而歠粥者，志不在于饮食。故生乎今之世，志古之道，居今之俗，服古之服，舍此而为非者，虽有，不亦鲜乎！”", "para_ids": [1370]}
{"uid": 1371, "level": "normal", "h1": "《大戴礼记》", "h2": "《哀公问五义》第四十", "h3": "2．4", "text": "哀公曰：“善！何如斯可谓庸人矣？”孔子对曰：“所谓庸人者，口不能道善言，而志不邑邑；不能选贤人善士而讬其身焉，以为己忧；动行不知所务，止立不知所定；日选于物，不知所贵；从物而流，不知所归；五凿为政，心从而坏。若此，则可谓庸人矣。”", "para_ids": [1371]}
{"uid": 1372, "level": "normal", "h1": "《大戴礼记》", "h2": "《哀公问五义》第四十", "h3": "2．5", "text": "哀公曰：“善！何如斯可谓士矣？”孔子对曰：“所谓士者，虽不能尽道术，必有所由焉；虽不能尽善美，必有所处焉。是故知不务多，而务审其所知；行不务多，而务审其所由；言不务多，而务审其所谓。知既知之，行既由之，言既顺之，若夫性命肌肤之不可易也。富贵不足以益，贫贱不足以损。若此，则可谓士矣。”", "para_ids": [1372]}
{"uid": 1373, "level": "normal", "h1": "《大戴礼记》", "h2": "《哀公问五义》第四十", "h3": "2．6", "text": "哀公曰：“善！何如斯可谓君子矣？”孔子对曰：“所谓君子者，躬行忠信，其心不德；仁义在己，而不害不知；闻志广博而色不伐，思虑明达而辞不争。犹然如将可及也，而不可及也。如此，可谓君子矣。”", "para_ids": [1373]}
{"uid": 1374, "level": "normal", "h1": "《大戴礼记》", "h2": "《哀公问五义》第四十", "h3": "2．7", "text": "哀公曰：“善！敢问何如斯可谓贤人矣？”孔子对曰：“所谓贤人者，好恶与民同情，取舍与民同统，行中矩绳，而不伤于本，言足以法于天下，而不害于其身，躬为匹夫而愿富，贵为诸侯而无财。如此，则可谓贤人矣。”", "para_ids": [1374]}
{"uid": 1375, "level": "normal", "h1": "《大戴礼记》", "h2": "《哀公问五义》第四十", "h3": "2．8", "text": "哀公曰：“善！敢问何如斯可谓圣人矣？”孔子对曰：“所谓圣人者，知通乎大道，应变而不穷，能测万物之情性者也。大道者，所以变化而凝成万物者也。情性也者，所以理然不取舍者也。故其事大，配乎天地，参乎日月，杂于云蜺，揔要万物，穆穆纯纯，其莫之能循，若天之司；莫之能职，百姓淡然不知其善。若此，则可谓圣人矣。”", "para_ids": [1375]}
{"uid": 1376, "level": "normal", "h1": "《大戴礼记》", "h2": "《哀公问五义》第四十", "h3": "2．9", "text": "哀公曰：“善。”孔子出，哀公送之。", "para_ids": [1376]}
{"uid": 1377, "level": "normal", "h1": "《大戴礼记》", "h2": "《哀公问于孔子》第四十一", "h3": "3．1", "text": "哀公问于孔子曰：“大礼何如？君子之言礼，何其尊也？”孔子曰：“丘也小人，何足以知礼。”君曰：“否，吾子言之也。”孔子曰：“丘闻之也，民之所由生，礼为大，非礼无以节事天地之神明也，非礼无以辨君臣上下长幼之位也，非礼无以别男女父子兄弟之亲、昏姻䟽数之交也，君子以此之为尊敬然。然后以其所能教百姓，不废其会节；有成事，然后治其雕镂文章黼黻以嗣；其顺之，然后言其丧筭，备其鼎俎，设其豕腊，修其宗庙，岁时以敬祭祀，以序宗族，则安其居处，丑其衣服，卑其宫室，车不雕几，器不刻镂，食不贰味，以与民同利。昔之君子之行礼者如此。”", "para_ids": [1377]}
{"uid": 1378, "level": "normal", "h1": "《大戴礼记》", "h2": "《哀公问于孔子》第四十一", "h3": "3．2", "text": "公曰：“今之君子，胡莫之行也？”孔子曰：“今之君子，好色无厌，淫德不倦，荒怠敖慢，固民是尽，忤其众以伐有道，求得当欲不以其所。古之用民者由前，今之用民者由后。今之君子莫为礼也。”", "para_ids": [1378]}
{"uid": 1379, "level": "normal", "h1": "《大戴礼记》", "h2": "《哀公问于孔子》第四十一", "h3": "3．3", "text": "孔子侍坐于哀公。哀公曰：“敢问人道谁为大？”孔子愀然作色而对曰：“君之及此言也，百姓之德也，固臣敢无辞而对。人道政为大。”", "para_ids": [1379]}
{"uid": 1380, "level": "normal", "h1": "《大戴礼记》", "h2": "《哀公问于孔子》第四十一", "h3": "3．4", "text": "公曰：“敢问何谓为政？”孔子对曰：“政者，正也。君为正，则百姓从政矣。君之所为，百姓之所从也。君所不为，百姓何从。”", "para_ids": [1380]}
{"uid": 1381, "level": "normal", "h1": "《大戴礼记》", "h2": "《哀公问于孔子》第四十一", "h3": "3．5", "text": "公曰：“敢问为政如之何？”孔子对曰：“夫妇别，父子亲，君臣严，三者正，则庶民从之矣。”", "para_ids": [1381]}
{"uid": 1382, "level": "normal", "h1": "《大戴礼记》", "h2": "《哀公问于孔子》第四十一", "h3": "3．6", "text": "公曰：“寡人虽无似也，愿闻所以行三言之道，可得而闻乎？”孔子对曰：“古之为政，爱人为大。所以治爱人，礼为大；所以治礼，敬为大；敬之至也，大昏为大。大昏至矣！大昏既至，冕而亲迎，亲之也。亲之也者，亲之也。是故君子兴敬为亲，舍敬是遗亲也。弗爱不亲，弗敬不正，爱与敬、其政之本与！”", "para_ids": [1382]}
{"uid": 1383, "level": "normal", "h1": "《大戴礼记》", "h2": "《哀公问于孔子》第四十一", "h3": "3．7", "text": "公曰：“寡人愿有言，然冕而亲迎，不已重乎？”孔子愀然作色而对曰：“合二姓之好，以继先圣之后，以为天地社稷宗庙之主，君何谓已重乎？”", "para_ids": [1383]}
{"uid": 1384, "level": "normal", "h1": "《大戴礼记》", "h2": "《哀公问于孔子》第四十一", "h3": "3．8", "text": "公曰：“寡人固。不固，焉得闻此言乎？寡人欲问，不得其辞，请少进。”孔子曰：“天地不合，万物不生。大昏，万世之嗣也，君何以谓已重焉。”孔子遂有言曰：“内以治宗庙之礼，足以配天地之神明；出以治直言之礼，足以立上下之敬。物耻足以振之，国耻足以兴之。为政先礼，礼者，其政之本与！”孔子遂言曰：“昔三代明王之政，必敬其妻子也，有道。妻也者，亲之主也，敢不敬与？子也者，亲之后也，敢不敬与？君子无不敬也，敬身为大。身也者，亲之枝也，敢不敬与？不能敬其身，是伤其亲；伤其亲，是伤其本；伤其本，枝从而亡。三者，百姓之象也。身以及身，子以及子，配以及配。君子行此三者，则忾乎天下矣。大王之道也。如此，国家顺矣。”", "para_ids": [1384]}
{"uid": 1385, "level": "normal", "h1": "《大戴礼记》", "h2": "《哀公问于孔子》第四十一", "h3": "3．9", "text": "公曰：“敢问何谓敬身？”孔子对曰：“君子过言则民作辞，过动则民作则。君子言不过辞，动不过则，百姓不命而敬恭，如是，则能敬其身。能敬其身，则能成其亲矣。”", "para_ids": [1385]}
{"uid": 1386, "level": "normal", "h1": "《大戴礼记》", "h2": "《哀公问于孔子》第四十一", "h3": "3．10", "text": "公曰：“敢问何谓成亲？”孔子对曰：“君子也者，人之成名也。百姓归之名，谓之君子之子，是使其亲为君子也。是为成其亲之名也已。”孔子遂言曰：“古人为政，爱人为大。不能爱人，不有其身；不能有其身，不能安土；不能安土，不能乐天；不能乐天，不能成身。”", "para_ids": [1386]}
{"uid": 1387, "level": "normal", "h1": "《大戴礼记》", "h2": "《哀公问于孔子》第四十一", "h3": "3．11", "text": "公曰：“敢问何谓成身？”孔子对曰：“不过乎物。”", "para_ids": [1387]}
{"uid": 1388, "level": "normal", "h1": "《大戴礼记》", "h2": "《哀公问于孔子》第四十一", "h3": "3．12", "text": "公曰：“敢问君何贵乎天道也？”孔子对曰：“贵其不已。如日月西东相从而不已也，是天道也。不闭其久，是天道也。无为物成，是天道也。已成而明，是天道也。”", "para_ids": [1388]}
{"uid": 1389, "level": "normal", "h1": "《大戴礼记》", "h2": "《哀公问于孔子》第四十一", "h3": "3．13", "text": "公曰：“寡人憃愚冥烦，子识之心也。”孔子蹴然避席而对曰：“仁人不过乎物，孝子不过乎物，是仁人之事亲也如事天，事天如事亲，是故孝子成身。”", "para_ids": [1389]}
{"uid": 1390, "level": "normal", "h1": "《大戴礼记》", "h2": "《哀公问于孔子》第四十一", "h3": "3．14", "text": "公曰：“寡人既闻是言也，无如后罪何？”孔子对曰：“君之及此言也，是臣之福也。”", "para_ids": [1390]}
{"uid": 1391, "level": "normal", "h1": "《大戴礼记》", "h2": "《礼察》第四十六", "h3": "5．1", "text": "孔子曰：“君子之道，譬犹防与？”夫礼之塞乱之所从生也，犹防之塞水之所从来也。故以旧防为无所用而坏之者，必有水败；以旧礼为无所用而去之者，必有乱患。故婚姻之礼废，则夫妇之道苦，而淫辟之罪多矣。乡饮酒之礼废，则长幼之序失，而争斗之狱繁矣。聘射之礼废，则诸侯之行恶，而盈溢之败起矣。丧祭之礼废，则臣子之恩薄，而倍死忘生之礼众矣。", "para_ids": [1391]}
{"uid": 1392, "level": "normal", "h1": "《大戴礼记》", "h2": "《礼察》第四十六", "h3": "5．3", "text": "若夫庆赏以劝善，刑罚以惩恶，先王执此之正，坚如金石，行此之信，顺如四时，处此之功，无私如天地尔，岂顾不用哉！然如曰礼云礼云者，贵绝恶于未萌，而起敬于微眇，使民日徙善远罪而不自知也。孔子曰：“听讼，吾犹人也，必也使无讼乎！”此之谓也。", "para_ids": [1392]}
{"uid": 1393, "level": "normal", "h1": "《大戴礼记》", "h2": "《保傅》第四十八", "h3": "7．3", "text": "故孩提有识，三公三少固明孝仁礼义以导习之也。逐去邪人，不使见恶行。于是比选天下端士、孝悌博闻有道术者，以辅翼之，使之与太子居处出入，故太子乃生而目见正事，闻正言，行正道，左右前后皆正人也。夫习与正人居，不能毋正也，犹生长于齐，不能不齐言也；习与不正人居，不能毋不正也，犹生长于楚，不能不楚言也。故择其所嗜，必先受业，乃得尝之；择其所乐，必先有习，乃得为之。孔子曰：“少成若天性，习贯之为常。”此殷周之所以长有常道也。", "para_ids": [1393]}
{"uid": 1394, "level": "normal", "h1": "《大戴礼记》", "h2": "《曾子立事》第四十九", "h3": "8．1", "text": "曾子曰：君子攻其恶，求其过，强其所不能，去私欲，从事于义，可谓学矣。", "para_ids": [1394]}
{"uid": 1395, "level": "normal", "h1": "《大戴礼记》", "h2": "《曾子本孝》第五十", "h3": "9．1", "text": "曾子曰：忠者，其孝之本与！孝子不登高，不履危，痺亦弗凭，不苟笑，不苟訾，隐不命，临不指，故不在尤之中也。孝子恶言死焉，流言止焉，美言兴焉，故恶言不出于口，烦言不及于己。", "para_ids": [1395]}
{"uid": 1396, "level": "normal", "h1": "《大戴礼记》", "h2": "《曾子立孝》第五十一", "h3": "10．1", "text": "曾子曰：君子立孝，其忠之用，礼之贵。故为人子而不能孝其父者，不敢言人父不能畜其子者；为人弟而不能承其兄者，不敢言人兄不能顺其弟者；为人臣而不能事其君者，不敢言人君不能使其臣者也。故与父言，言畜子；与子言，言孝父；与兄言，言顺弟；与弟言，言承兄；与君言，言使臣；与臣言，言事君。", "para_ids": [1396]}
{"uid": 1397, "level": "normal", "h1": "《大戴礼记》", "h2": "《曾子立孝》第五十一", "h3": "10．3", "text": "子曰：“可入也，吾任其过；不可入也，吾辞其罪。”《诗》云：“有子七人，莫慰母心。”子之辞也。“夙兴夜寐，无忝尔所生。”，言不自舍也。不耻其亲，君子之孝也。是故未有君而忠臣可知者，孝子之谓也；未有长而顺下可知者，弟弟之谓也；未有治而能仕可知者，先修之谓也。故曰：孝子善事君，弟弟善事长。君子一孝一悌，可谓知终矣。", "para_ids": [1397]}
{"uid": 1398, "level": "normal", "h1": "《大戴礼记》", "h2": "《曾子大孝》第五十二", "h3": "11．1", "text": "曾子曰：“孝有三：大孝尊亲，其次不辱，其下能养。”", "para_ids": [1398]}
{"uid": 1399, "level": "normal", "h1": "《大戴礼记》", "h2": "《曾子大孝》第五十二", "h3": "11．2", "text": "公明仪问于曾子曰：“夫子可谓孝乎？”曾子曰：“是何言与！是何言与！君子之所谓孝者，先意承志，谕父母于道。参、直养者也，安能为孝乎！身者，亲之遗体也。行亲之遗体，敢不敬乎！故居处不庄，非孝也；事君不忠，非孝也；莅官不敬，非孝也；朋友不信，非孝也；战阵无勇，非孝也。五者不遂，灾及乎身，敢不敬乎！故烹熟鲜香，尝而进之，非孝也，养也。君子之所谓孝者，国人皆称愿焉，曰‘幸哉！有子如此’，所谓孝也已。民之本教曰孝，其行之曰养。养可能也，敬为难；敬可能也，安为难；安可能也，久为难；久可能也，卒为难。父母既殁，慎行其身，不遗父母恶名，可谓能终矣。夫仁者，仁此者也；义者，宜此者也；忠者，中此者也；信者，信此者也；礼者，体此者也；行者，行此者也；强者，强此者也。乐自顺此生，刑自反此作。夫孝者，天下之大经也。夫孝，置之而塞于天地，衡之而衡于四海，施诸后世而无朝夕，推而放诸东海而准，推而放诸西海而准，推而放诸南海而准，推而放诸北海而准。《诗》云：‘自西自东，自南自北，无思不服。’此之谓也。孝有三：大孝不匮，中孝用劳，小孝用力。博施备物，可谓不匮矣；尊仁安义，可谓用劳矣；思慈爱忘劳，可谓用力矣。父母爱之，喜而不忘；父母恶之，惧而无怨；父母有过，谏而不逆。父母既殁，以哀祀之，如此之谓礼终矣。”", "para_ids": [1399]}
{"uid": 1400, "level": "normal", "h1": "《大戴礼记》", "h2": "《曾子大孝》第五十二", "h3": "11．3", "text": "乐正子春下堂而伤其足，伤瘳，数月不出，犹有忧色。门弟子问曰：“夫子伤足瘳矣，数月不出，犹有忧色，何也？”乐正子春曰：“善如尔之问也。吾闻之曾子，曾子闻诸夫子曰：‘天之所生，地之所养，人为大矣。父母全而生之，子全而归之，可谓孝矣；不亏其体，可谓全矣。’故君子蹞步之不敢忘也。今予忘夫孝之道矣，予是以有忧色。”故君子一举足不敢忘父母，一出言不敢忘父母。一举足不敢忘父母，故道而不径，舟而不游，不敢以先父母之遗体行殆也。一出言不敢忘父母，是故恶言不出于口，忿言不及于己。然后不辱其身，不忧其亲，则可谓孝矣。”", "para_ids": [1400]}
{"uid": 1401, "level": "normal", "h1": "《大戴礼记》", "h2": "《曾子大孝》第五十二", "h3": "11．4", "text": "草木以时伐焉，禽兽以时杀焉。夫子曰：“伐一木，杀一兽，不以其时，非孝也。”", "para_ids": [1401]}
{"uid": 1402, "level": "normal", "h1": "《大戴礼记》", "h2": "《曾子事父母》第五十三", "h3": "12．1", "text": "单居离问于曾子曰：“事父母有道乎？”曾子曰：“有。爱而敬。父母之行，若中道则从，若不中道则谏，谏而不用，行之如由己。从而不谏，非孝也；谏而不从，亦非孝也。孝子之谏，达善而不敢争辨。争辨者，乱之所由兴也。由己为无咎则宁，由己为贤人则乱。孝子无私乐，父母所忧、忧之，父母所乐、乐之。孝子唯巧变，故父母安之。若夫坐如尸，立如齐，弗讯不言，言必齐色，此成人之善者也，未得为人子之道也。”", "para_ids": [1402]}
{"uid": 1403, "level": "normal", "h1": "《大戴礼记》", "h2": "《曾子事父母》第五十三", "h3": "12．2", "text": "单居离问曰：“事兄有道乎？”曾子曰：“有。尊事之以为己望也，兄事之不遗其言。兄之行若中道，则兄事之；兄之行若不中道，则养之。养之内，不养于外，则是越之也；养之外，不养于内，则是䟽之也；是故君子内外养之也。”", "para_ids": [1403]}
{"uid": 1404, "level": "normal", "h1": "《大戴礼记》", "h2": "《曾子事父母》第五十三", "h3": "12．3", "text": "单居离问曰：“使弟有道乎？”曾子曰：“有。嘉事不失时也。弟之行若中道，则正以使之；弟之行若不中道，则兄事之。诎事兄之道，若不可，然后舍之矣。”", "para_ids": [1404]}
{"uid": 1405, "level": "normal", "h1": "《大戴礼记》", "h2": "《曾子事父母》第五十三", "h3": "12．4", "text": "曾子曰：“夫礼，大之由也，不与小之自也。饮食以齿，力事不让，辱事不齿，执觞觚杯豆而不醉，和歌而不哀。夫弟者，不衡坐，不苟越，不干逆色，趋翔周旋，俛仰从命，不见于颜色，未成于弟也。”", "para_ids": [1405]}
{"uid": 1406, "level": "normal", "h1": "《大戴礼记》", "h2": "《曾子制言上》第五十四", "h3": "13．1", "text": "曾子曰：“夫行也者，行礼之谓也。夫礼，贵者敬焉，老者孝焉，幼者慈焉，少者友焉，贱者惠焉。此礼也，行之则行也，立之则义也。今之所谓行者，犯其上，危其下，衡道而强立之，天下无道故，若天下有道，则有司之所求也。", "para_ids": [1406]}
{"uid": 1407, "level": "normal", "h1": "《大戴礼记》", "h2": "《曾子制言上》第五十四", "h3": "13．2", "text": "故君子不贵兴道之士，而贵有耻之士也。若由富贵兴道者与贫贱，吾恐其或失也；若由贫贱兴道者与富贵，吾恐其羸骄也。夫有耻之士，富而不以道，则耻之；贫而不以道，则耻之。", "para_ids": [1407]}
{"uid": 1408, "level": "normal", "h1": "《大戴礼记》", "h2": "《曾子制言上》第五十四", "h3": "13．3", "text": "弟子无曰‘不我知也’。鄙夫鄙妇相会于廧阴，可谓密矣，明日则或扬其言矣。故士执仁与义而不闻，行之未笃故也，胡为其莫之闻也。杀六畜不当、及亲，吾信之矣；使民不时、失国，吾信之矣。", "para_ids": [1408]}
{"uid": 1409, "level": "normal", "h1": "《大戴礼记》", "h2": "《曾子制言上》第五十四", "h3": "13．4", "text": "蓬生麻中，不扶自直；白沙在泥，与之皆黑。是故人之相与也，譬如舟车然，相济达也。己先则援之，彼先则推之。是故人非人不济，马非马不走，土非土不高，水非水不流。", "para_ids": [1409]}
{"uid": 1410, "level": "normal", "h1": "《大戴礼记》", "h2": "《曾子制言上》第五十四", "h3": "13．5", "text": "君子之为弟也，行则为人负，无席则寝其趾，使之为夫人则否。近市无贾，在田无野，行无据旅，苟若此，则夫杖可因笃焉。", "para_ids": [1410]}
{"uid": 1411, "level": "normal", "h1": "《大戴礼记》", "h2": "《曾子制言上》第五十四", "h3": "13．6", "text": "富以苟，不如贫以誉，生以辱，不如死以荣。辱可避，避之而已矣；及其不可避也，君子视死若归。父母之雠，不与同生；兄弟之雠，不与聚国；朋友之雠，不与聚乡；族人之雠，不与聚邻。良贾深藏如虚，君子有盛教如无。”", "para_ids": [1411]}
{"uid": 1412, "level": "normal", "h1": "《大戴礼记》", "h2": "《曾子制言上》第五十四", "h3": "13．7", "text": "弟子问于曾子曰：“夫士何如则可以为达矣？”曾子曰：“不能则学，疑则问，欲行则比贤，虽有险道，循行达矣。今之弟子，病下人不知事贤，耻不知而又不问，欲作则其知不足，是以惑暗，惑暗终其世而已矣，是谓穷民也。”", "para_ids": [1412]}
{"uid": 1413, "level": "normal", "h1": "《大戴礼记》", "h2": "《曾子制言上》第五十四", "h3": "13．8", "text": "曾子门弟子或将之晋，曰：“吾无知焉。”曾子曰：“何必然！往矣。有知焉谓之友，无知焉谓之主。且夫君子执仁立志，先行后言，千里之外，皆为兄弟。苟是之不为，则虽汝亲，庸孰能亲汝乎！”", "para_ids": [1413]}
{"uid": 1414, "level": "normal", "h1": "《大戴礼记》", "h2": "《曾子制言中》第五十五", "h3": "14．1", "text": "曾子曰：君子进则能达，退则能静。岂贵其能达哉？贵其有功也；岂贵其能静哉？贵其能守也。夫唯进之何功？退之何守？是故君子进退有二观焉。故君子进则能益上之誉，而损下之忧；不得志，不安贵位，不博厚禄，负耜而行道，冻饿而守仁，则君子之义也。其功守之义，有知之，则愿也；莫之知，苟吾自知也。", "para_ids": [1414]}
{"uid": 1415, "level": "normal", "h1": "《大戴礼记》", "h2": "《曾子制言下》第五十六", "h3": "15．1", "text": "曾子曰：天下有道，则君子䜣然以交同；天下无道，则衡言不革。诸侯不听，则不干其土；听而不贤，则不践其朝。是以君子不犯禁而入，入境及郊，问禁请命，不避患而出危邑，则秉德之士不谄矣。", "para_ids": [1415]}
{"uid": 1416, "level": "normal", "h1": "《大戴礼记》", "h2": "《曾子疾病》第五十七", "h3": "16．1", "text": "曾子疾病，曾元抑首，曾华抱足。曾子曰：“微乎！吾无夫颜氏之言，吾何以语汝哉！然而君子之务，尽有之矣。夫华繁而实寡者，天也；言多而行寡者，人也。鹰鶽以山为卑，而曾巢其上，鱼鳖鼋鼍以渊为浅，而蹶穴其中，卒其所以得之者，饵也。是故君子苟能无以利害义，则辱何由至哉！", "para_ids": [1416]}
{"uid": 1417, "level": "normal", "h1": "《大戴礼记》", "h2": "《曾子疾病》第五十七", "h3": "16．4", "text": "与君子游，苾乎如入兰芷之室，久而不闻其香，则与之化矣；与小人游，膱乎如入鲍鱼之次，久而不闻其臭，则与之化矣。是故君子慎其所去就。", "para_ids": [1417]}
{"uid": 1418, "level": "normal", "h1": "《大戴礼记》", "h2": "《曾子疾病》第五十七", "h3": "16．5", "text": "与君子游，如长日加益，而不自知也；与小人游，如履薄冰，每履而下，几何而不陷乎哉！吾不见好学盛而不衰者矣，吾不见好教如食疾子矣，吾不见日省而月考之其友者矣，吾不见孜孜而与来而改者矣。”", "para_ids": [1418]}
{"uid": 1419, "level": "normal", "h1": "《大戴礼记》", "h2": "《曾子天圆》第五十八", "h3": "17．1", "text": "单居离问于曾子曰：“天员而地方者，诚有之乎？”曾子曰：“离！而闻之云乎？”", "para_ids": [1419]}
{"uid": 1420, "level": "normal", "h1": "《大戴礼记》", "h2": "《曾子天圆》第五十八", "h3": "17．2", "text": "单居离曰：“弟子不察，此以敢问也。”曾子曰：“天之所生上首，地之所生下首。上首之谓员，下首之谓方。如诚天圆而地方，则是四角之不揜也。且来，吾语汝。参尝闻之夫子曰：天道曰圆，地道曰方，方曰幽而圆曰明。明者，吐气者也，是故外景；幽者，含气者也，是故内景。故火日外景，而金水内景。吐气者施，而含气者化，是以阳施而阴化也。阳之精气曰神，阴之精气曰灵。神灵者，品物之本也，而礼乐仁义之祖也，而善否治乱所由兴作也。阴阳之气各从其所，则静矣，偏则风，俱则靁，交则电，乱则雾，和则雨。阳气胜则散为雨露，阴气胜则凝为霜雪。阳之专气为雹，阴之专气为霰，霰雹者，一气之化也。", "para_ids": [1420]}
{"uid": 1421, "level": "normal", "h1": "《大戴礼记》", "h2": "《卫将军文子》第六十", "h3": "19．1", "text": "卫将军文子问于子赣曰：“吾闻夫子之施教也，先以《诗》，世道者孝悌，说之以义而观诸体，成之以文德。盖受教者七十有馀人，闻之孰为贤也？”子贡对，辞以不知。", "para_ids": [1421]}
{"uid": 1422, "level": "normal", "h1": "《大戴礼记》", "h2": "《卫将军文子》第六十", "h3": "19．2", "text": "文子曰：“吾子学焉，何谓不知也？”子贡对曰：“贤人无妄，知贤则难。故君子曰：‘智莫难于知人’，此以难也。”", "para_ids": [1422]}
{"uid": 1423, "level": "normal", "h1": "《大戴礼记》", "h2": "《卫将军文子》第六十", "h3": "19．3", "text": "文子曰：“若夫知贤，人莫不难。吾子亲游焉，是以敢问也。”子贡对曰：“夫子之门人，盖三千就焉。赐有逮及焉，有未及焉，不得辩知也。”", "para_ids": [1423]}
{"uid": 1424, "level": "normal", "h1": "《大戴礼记》", "h2": "《卫将军文子》第六十", "h3": "19．4", "text": "文子曰：“吾子之所及者，请问其行也。”子贡对曰：“夙兴夜寐，讽诵崇礼，行不贰过，称言不苟，是颜回之行也。孔子说之以《诗》，《诗》云：‘媚兹一人，应侯顺德。永言孝思，孝思惟则。’故回一逢有德之君，世受显命，不失厥名，以御于天子以申之。", "para_ids": [1424]}
{"uid": 1425, "level": "normal", "h1": "《大戴礼记》", "h2": "《卫将军文子》第六十", "h3": "19．5", "text": "在贫如客，使其臣如借，不迁怒，不探怨，不录旧罪，是冉雍之行也。孔子曰：‘有土君子，有众使也，有刑用也，然后怒；匹夫之怒，惟以亡其身。’《诗》云：‘靡不有初，鲜克有终’，以告之。", "para_ids": [1425]}
{"uid": 1426, "level": "normal", "h1": "《大戴礼记》", "h2": "《卫将军文子》第六十", "h3": "19．6", "text": "不畏强御，不侮矜寡，其言曰性，都其富哉，任其戎，是仲由之行也。夫子和之以文曰：《诗》云：‘受小共大共，为下国恂蒙。何天之宠，傅奏其勇。’夫强乎武哉，文不胜其质。", "para_ids": [1426]}
{"uid": 1427, "level": "normal", "h1": "《大戴礼记》", "h2": "《卫将军文子》第六十", "h3": "19．7", "text": "恭老恤孤，不忘宾旅，好学省物而勤，是冉求之行也。孔子因而语之曰：‘好学则智，恤孤则惠，恭老则近礼，克笃恭以天下。’其称之也，曰：‘宜为国老。’", "para_ids": [1427]}
{"uid": 1428, "level": "normal", "h1": "《大戴礼记》", "h2": "《卫将军文子》第六十", "h3": "19．8", "text": "志通而好礼，摈相两君之事，笃雅其有礼节也，是公西赤之行也。孔子曰：‘礼经三百，可勉能也；威仪三千，则难也。’公西赤问曰：‘何谓也？’孔子曰：‘貌以摈礼，礼以摈辞，是之谓也。主人闻之以成。’孔子之语人也，曰：‘当宾客之事则通矣。’谓门人曰：‘二三子欲学宾客之礼者，于赤也。’", "para_ids": [1428]}
{"uid": 1429, "level": "normal", "h1": "《大戴礼记》", "h2": "《卫将军文子》第六十", "h3": "19．9", "text": "满而不满，实如虚，通之如不及，先生难之，博无不学，其貌恭，其德敦，其言于人也无所不信，其骄大人也常以皓皓，是以眉寿，是曾参之行也。孔子曰：‘孝，德之始也；弟，德之序也；信，德之厚也；忠，德之正也。参也中夫四德者矣哉！’以此称之也。", "para_ids": [1429]}
{"uid": 1430, "level": "normal", "h1": "《大戴礼记》", "h2": "《卫将军文子》第六十", "h3": "19．10", "text": "业功不伐，贵位不善，不侮可侮，不佚可佚，不敖无告，是颛孙师之行也。孔子言之曰：‘其不伐，则犹可能也，其不弊百姓者，则仁也。《诗》云：“恺悌君子，民之父母。”’夫子以其仁为大也。", "para_ids": [1430]}
{"uid": 1431, "level": "normal", "h1": "《大戴礼记》", "h2": "《卫将军文子》第六十", "h3": "19．11", "text": "学以深，厉以断，送迎必敬，上友下交，银手如断，是卜商之行也。孔子曰：‘《诗》云：“式夷式已，无小人殆。”而商也，其可谓不险也。’", "para_ids": [1431]}
{"uid": 1432, "level": "normal", "h1": "《大戴礼记》", "h2": "《卫将军文子》第六十", "h3": "19．12", "text": "贵之不喜，贱之不怒，苟于民利矣，廉于行己，其事上也，以佐其下，是澹台灭明之行也。孔子曰：‘独贵独富，君子耻之，夫也中之矣。’", "para_ids": [1432]}
{"uid": 1433, "level": "normal", "h1": "《大戴礼记》", "h2": "《卫将军文子》第六十", "h3": "19．13", "text": "先成其虑，及事而用之，是故不忘，是言偃之行也。孔子曰：‘欲能则学，欲知则问，欲善则详，欲给则豫，当是如偃也得之矣。’", "para_ids": [1433]}
{"uid": 1434, "level": "normal", "h1": "《大戴礼记》", "h2": "《卫将军文子》第六十", "h3": "19．15", "text": "自见孔子，入户未尝越屦，往来过人不履影，开蛰不杀，方长不折，执亲之丧，未尝见齿，是高柴之行也。孔子曰：‘高柴执亲之丧，则难能也；开蛰不杀，则顺天道也；方长不折，则恕也。恕则仁也，汤恭以恕，是以日跻也。’", "para_ids": [1434]}
{"uid": 1435, "level": "normal", "h1": "《大戴礼记》", "h2": "《卫将军文子》第六十", "h3": "19．18", "text": "子贡既与卫将军文子言，适鲁，见孔子曰：“卫将军问二三子之行于赐也，不一而三焉，赐也辞不获命，以所见者对矣，未知中否，请尝以告。”孔子曰：“言之。”子贡以其质告。孔子既闻之，笑曰：“赐！汝伟为知人，赐！”子贡对曰：“赐也焉能知人，此赐之所亲覩也。”孔子曰：“是女所亲覩也。吾语女耳之所未闻，目之所未见，思之所未至，智之所未及者乎？”子贡曰：“赐则愿得闻之也。”", "para_ids": [1435]}
{"uid": 1436, "level": "normal", "h1": "《大戴礼记》", "h2": "《卫将军文子》第六十", "h3": "19．19", "text": "孔子曰：“不克不忌，不念旧恶，盖伯夷、叔齐之行也。晋平公问于祁徯曰：‘羊舌大夫，晋国之良大夫也。其行如何？’祁徯对，辞曰：‘不知也。’公曰：‘吾闻女少长乎其所，女其阉知之。’祁徯对曰：‘其幼也恭而逊，耻而不使其过宿也。其为侯大夫也悉善而谦，其端也。其为公车尉也信而好直，其功也。至于其为和容也，温良而好礼，博闻而时出，其志也。’公曰：‘向者问女，女何曰弗知也？’祁徯对曰：‘每位改变，未知所止，是以不知。’盖羊舌大夫之行也。畏天而敬人，服义而行信，孝乎父而恭于兄，好从善而斅往，盖赵文子之行也。其事君也，不敢爱其死，然亦不亡其身，谋其身不遗其友，君陈则进，不陈则行而退，盖随武子之行也。其为人之渊泉也，多闻而难诞也，不内辞，足以没世，国家有道，其言足以生，国家无道，其默足以容，盖桐提伯华之行也。外宽而内直，自设于隐栝之中，直己而不直人，以善存，亡汲汲，盖蘧伯玉之行也。孝子慈幼，允德禀义，约货去怨，盖柳下惠之行也。其言曰：‘君虽不量于其臣，臣不可以不量于其君。是故君择臣而使之，臣择君而事之，有道顺命，无道横命。’晏平仲之行也。德恭而行信，终日言，不在尤之内，，贫而乐也，盖老莱子之行也。易行以俟天命，居下位而不援其上，观于四方也，不忘其亲，苟思其亲，不尽其乐，以不能学为己终身之忧，盖介山子推之行也。”", "para_ids": [1436]}
{"uid": 1437, "level": "normal", "h1": "《大戴礼记》", "h2": "《五帝德》第六十二", "h3": "20．1", "text": "宰我问于孔子曰：“昔者予闻诸荣伊令，黄帝三百年。请问黄帝者人邪？抑非人邪？何以至于三百年乎？”孔子曰：“予！禹、汤、文、武、成王、周公、可胜观邪！夫黄帝尚矣，女何以为？先生难言之。”", "para_ids": [1437]}
{"uid": 1438, "level": "normal", "h1": "《大戴礼记》", "h2": "《五帝德》第六十二", "h3": "20．2", "text": "宰我曰：“上世之传，隐微之说，卒业之辨，暗忽之意，非君子之道也，则予之问也固矣。”孔子曰：“黄帝，少典之子也，曰轩辕。生而神灵，弱而能言，幼而彗齐，长而敦敏，成而聪明。治五气，设五量，抚万民，度四方，教熊罴貔豹虎，以与赤帝战于版泉之野。三战，然后得行其志。黄帝黼黻，衣大带，黼裳，乘龙扆云，以顺天地之纪，幽明之故，死生之说，存亡之难。时播百谷屮木，故教化淳鸟兽昆䖝，历离日月星辰，极畋土石金玉，劳心力耳目，节用水火材物。生而民得其利百年，死而民畏其神百年，亡而民用其教百年，故曰三百年。”", "para_ids": [1438]}
{"uid": 1439, "level": "normal", "h1": "《大戴礼记》", "h2": "《五帝德》第六十二", "h3": "20．3", "text": "宰我请问帝颛顼。孔子曰：“五帝用记，三王用度，女欲一日辨闻古昔之说，躁哉予也！”", "para_ids": [1439]}
{"uid": 1440, "level": "normal", "h1": "《大戴礼记》", "h2": "《五帝德》第六十二", "h3": "20．4", "text": "宰我曰：“昔者，予也闻诸夫子曰：‘小子无有宿问。’”孔子曰：“颛顼，黄帝之孙，昌意之子也，曰高阳。洪渊以有谋，䟽通而知事，养材以任地，履时以象天，依鬼神以制义，治气以教民，洁诚以祭祀。乘龙而至四海，北至于幽陵，南至于交趾，西济于流沙，东至于蟠木。动静之物，大小之神，日月所照，莫不祗属。”", "para_ids": [1440]}
{"uid": 1441, "level": "normal", "h1": "《大戴礼记》", "h2": "《五帝德》第六十二", "h3": "20．5", "text": "宰我曰：“请问帝喾。”孔子曰：“玄嚣之孙，蟜极之子也，曰高辛。生而神灵，自言其名。博施利物，不于其身。聪以知远，明以察微。顺天之义，知民之急。仁而威，惠而信，修身而天下服。取地之财而节用之，抚教万民而利诲之，历日月而迎送之，明鬼神而敬事之。其色郁郁，其德嶷嶷。其动也时，其服也士。春夏乘龙，秋冬乘马，黄黼黻衣，执中而获天下，日月所照，风雨所至，莫不从顺。”", "para_ids": [1441]}
{"uid": 1442, "level": "normal", "h1": "《大戴礼记》", "h2": "《五帝德》第六十二", "h3": "20．6", "text": "宰我曰：“请问帝尧。”孔子曰：“高辛之子也，曰放勳。其仁如天，其知如神，就之如日，望之如云。富而不骄，贵而不豫。黄黼黻衣，丹车白马，伯夷主礼，龙、夔教舞，举舜、彭祖而任之，四时先民治之。流共工于幽州，以变北狄；放驩兜于崇山，以变南蛮；杀三苗于三危，以变西戎；殛鲧于羽山，以变东夷。其言不貣，其德不回，四海之内，舟舆所至，莫不说夷。”", "para_ids": [1442]}
{"uid": 1443, "level": "normal", "h1": "《大戴礼记》", "h2": "《五帝德》第六十二", "h3": "20．7", "text": "宰我曰：“请问帝舜。”孔子曰：“蟜牛之孙，瞽叟之子也，曰重华。好学孝友，闻于四海，陶家事亲，宽裕温良，教敦而知时，畏天而知时，畏天而爱民，恤远而亲亲。承受大命，依于倪皇。叡明通知，为天下王：使禹傅土，主明山川，以利于民；使后稷播种，务勤嘉谷，以作饮食；羲和掌历，敬授民时；使益行火，以辟山莱；伯夷主礼，以节天下；夔作乐，以歌籥舞，和以锺鼓；皋陶作士，忠信䟽通，知民之情；契作司徒，教民孝友，敬政率经。其言不惑，其德不慝，举贤而天下平。南抚交阯、大教，西鲜支、渠庾、氐、羗，北山戎、发、息慎，东长夷、鸟夷羽民。舜之少也，恶顇劳苦，二十以孝闻乎天下，三十在位，嗣帝所，五十乃死，葬于苍梧之野。”", "para_ids": [1443]}
{"uid": 1444, "level": "normal", "h1": "《大戴礼记》", "h2": "《五帝德》第六十二", "h3": "20．8", "text": "宰我曰：“请问禹。”孔子曰：“高阳之孙，鲧之子也，曰文命。敏给克济，其德不回，其仁可亲，其言可信；声为律，身为度，称以出；亹亹穆穆，为纲为纪。巡九州，通九道，陂九泽，度九山。为神主，为民父母，左准绳，右规矩，履四时，据四海，平九州，戴九天，明耳目，治天下。举皋陶与益以赞其身，举干戈以征不享不道无道之民，四海之内，舟车所至，莫不宾服。”", "para_ids": [1444]}
{"uid": 1445, "level": "normal", "h1": "《大戴礼记》", "h2": "《五帝德》第六十二", "h3": "20．9", "text": "孔子曰：“予！大者如说，民说至矣。予也非其人也。”宰我曰：“予也不足，诚也，敬承命矣！”", "para_ids": [1445]}
{"uid": 1446, "level": "normal", "h1": "《大戴礼记》", "h2": "《五帝德》第六十二", "h3": "20．10", "text": "他日，宰我以语人。有为道诸孔子之所，孔子曰：“吾欲以颜色取人，于灭明邪改之。吾欲以语言取人，于予邪改之。吾欲以容貌取人，于师邪改之。”宰我闻之，惧，不敢见。", "para_ids": [1446]}
{"uid": 1447, "level": "normal", "h1": "《大戴礼记》", "h2": "《劝学》第六十四", "h3": "22．4", "text": "孔子曰：“吾尝终日思矣，不如须臾之所学也；吾尝跂而望矣，不如升高之博见也。”升高而招，非臂加长也，而见者远；顺风而呼，非声加疾也，而闻者著。假车马者，非利足也，而致千里；假舟楫者，非能水也，而绝江海。君子之性非异也，善假于物也。", "para_ids": [1447]}
{"uid": 1448, "level": "normal", "h1": "《大戴礼记》", "h2": "《劝学》第六十四", "h3": "22．12", "text": "孔子曰：野哉！君子不可以不学。见人不可以不饰，不饰无貌，无貌不敬，不敬无礼，无礼不立。夫远而有光者，饰也；近而逾明者，学也。譬之如洿邪，水潦属焉，莞蒲生焉，从上观之，谁知其非源泉也。", "para_ids": [1448]}
{"uid": 1449, "level": "normal", "h1": "《大戴礼记》", "h2": "《劝学》第六十四", "h3": "22．14", "text": "子贡曰：“君子见大川必观，何也？”孔子曰：“夫水者，君子比德焉。偏与之而无私，似德；所及者生，所不及者死，似仁；其流行痺下倨句，皆循其理，似义；其赴百仞之溪，不疑，似勇；浅者流行，深渊不测，似智；弱约危通，似察；受恶不让，似贞；苞裹不清以入，鲜洁以出，似善化；必出，量必平，似正；盈不求概，似厉；折必以东西，似意；是以见大川必观焉。”", "para_ids": [1449]}
{"uid": 1450, "level": "normal", "h1": "《大戴礼记》", "h2": "《子张问入官》第六十五", "h3": "23．1", "text": "子张问入官于孔子，孔子曰：“安身取誉为难也。”子张曰：“安身取誉如何？”", "para_ids": [1450]}
{"uid": 1451, "level": "normal", "h1": "《大戴礼记》", "h2": "《子张问入官》第六十五", "h3": "23．2", "text": "孔子曰：“有善勿专，教不能勿搢，已过勿发，失言勿踦，不善辞勿遂，行事勿留。君子入官，自行此六路者，则身安誉至而政从矣。", "para_ids": [1451]}
{"uid": 1452, "level": "normal", "h1": "《大戴礼记》", "h2": "《子张问入官》第六十五", "h3": "23．3", "text": "且夫忿数者，狱之所由生也；距谏者，虑之所以塞也；慢易者，礼之所以失也；堕怠者，时之所以后也；奢侈者，财之所以不足也；专者，事之所以不成也；历者，狱之所由生也。君子入官，除此七路者，则身安誉至而政从矣。", "para_ids": [1452]}
{"uid": 1453, "level": "normal", "h1": "《大戴礼记》", "h2": "《子张问入官》第六十五", "h3": "23．4", "text": "故君子南面临官，大城而公治之，精知而略行之，合是忠信，考是大伦，存是美恶，而进是利，而除是害，而无求其报焉，而民情可得也。故临之无抗民之志，胜之无犯民之言，量之无狡民之辞，养之无扰于时，爱之勿宽于刑，言此则身安誉至而民自得也。", "para_ids": [1453]}
{"uid": 1454, "level": "normal", "h1": "《大戴礼记》", "h2": "《子张问入官》第六十五", "h3": "23．5", "text": "故君子南面临官，所见迩，故明不可弊也；所求迩，故不劳而得也；所以治者约，故不用众而誉至也。法象在内，故法不远，而源泉不竭。故天下积也，而木不寡短长，人得其量，故治而不乱。故六者贯乎心，藏乎志，形乎色，发乎声，若此则身安而誉至，而民自得也。", "para_ids": [1454]}
{"uid": 1455, "level": "normal", "h1": "《大戴礼记》", "h2": "《子张问入官》第六十五", "h3": "23．6", "text": "故君子南面临官，不治则乱至，乱至则争，争之至又反于乱。是故宽裕以容其民，慈爱以优柔之，而民自得也已。故躬行者，政之始也；调悦者，情之道也。善政行易，则民不怨，言调说和，则民不辨法，仁在身则民显以佚之也。财利之生征矣，贪以不得；善政必简矣，苟以乱之；善言必听矣，详以失之；规谏日至，烦以不听矣。言之善者，在所日闻；行之善者，在所能为。故上者，民之仪也；有司执政，民之表也；迩臣便辟者，群臣仆之伦也。故仪不正则民失誓，表弊则百姓乱，迩臣便辟不正廉，而群臣服污矣。故不可不慎乎三伦矣。故君子修身，反道察说，而迩道之服存焉。是故夫工女必自择丝麻，良工必自择赍材，贤君必自择左右。是故佚诸取人，劳于治事；劳于取人，佚于治事。故君子欲誉，则谨其所便；欲名，则谨于左右。故上者辟如缘木者，务高而畏下者滋甚。六马之离，必于四面之衢；民之离道，必于上之佚政也。故上者尊严而危，百姓者卑贱而神，民而爱之则存，恶之则亡也。", "para_ids": [1455]}
{"uid": 1456, "level": "normal", "h1": "《大戴礼记》", "h2": "《子张问入官》第六十五", "h3": "23．7", "text": "故君子南面临官，贵而不骄，富而能恭，有本能图末，修业居久而谭，情迩而畅乎远，察一而关于多，一物治而万物不乱者，以身为本者也。故君子莅民，不可以不知民之性，达诸民之情，既知其以生有习，然后民特从命也。故世举则民亲之，政均则民无怨。故君子莅民，不临以高，不道以远，不责民之所不能。今临之以明王之成功，不因其情，则民严而不迎也；道以数年之业，不因其力，则民疾，疾则辟矣。故古者冕而前旒，所以蔽明也；统絖塞耳，所以弇聪也。故水至清则无鱼，人至察则无徒。", "para_ids": [1456]}
{"uid": 1457, "level": "normal", "h1": "《大戴礼记》", "h2": "《子张问入官》第六十五", "h3": "23．8", "text": "故枉而直之，使自得之；优而柔之，使自求之；揆而度之，使自索之。民有小罪，必以其善以赦其过，如死使之生，其善也。是以上下亲而不离。故惠者，政之始也。政不正，则民不可教也；不习，则民不可使也。故君子欲言之见信也者，莫若先虚其内也；欲政之速行也者，莫若以身先之也；欲民之速服也者，莫若以道御之也。故不先以身，虽行必邻也；不以道御之，虽服必强矣；故非忠信，则无可以取亲于百姓矣；外内不相应，则无可以取信者矣。四者、治民之统也。”", "para_ids": [1457]}
{"uid": 1458, "level": "normal", "h1": "《大戴礼记》", "h2": "《千乘》第六十八", "h3": "26．1", "text": "公曰：“千乘之国，受命于天子，通其四疆，教其书社，修其濯庙，建其宗主，设其四佐，列其五官，处其朝市，为仁如何？”子曰：“不仁，国不化。”", "para_ids": [1458]}
{"uid": 1459, "level": "normal", "h1": "《大戴礼记》", "h2": "《千乘》第六十八", "h3": "26．2", "text": "公曰：“何如之谓仁？”子曰：“不淫于色。”", "para_ids": [1459]}
{"uid": 1460, "level": "normal", "h1": "《大戴礼记》", "h2": "《千乘》第六十八", "h3": "26．3", "text": "子曰：“立妃设如太庙然，乃中治，中治不相陵，不相陵斯庶嫔遧，遧则事上静，静斯洁，信在中。朝大夫必慎以恭，出会谋事必敬以慎，言长幼小大必中度。此国家之所以崇也。", "para_ids": [1460]}
{"uid": 1461, "level": "normal", "h1": "《大戴礼记》", "h2": "《千乘》第六十八", "h3": "26．4", "text": "立子设宗社，宗社先示威，威明显见，辨爵集德，是以母弟官子咸有臣志，莫敢援于外，大夫中妇私谒不行，此所以使五官治，执事政也。夫政以教百姓，百姓齐以嘉善，故蛊佞不生，此之谓良民。国有道则民昌，此国家之所以大遂也。", "para_ids": [1461]}
{"uid": 1462, "level": "normal", "h1": "《大戴礼记》", "h2": "《千乘》第六十八", "h3": "26．5", "text": "卿设如大门，大门显美，小大尊卑中度，开明闭幽，内禄出灾，以顺天道，近者闲焉，远者稽焉。君发禁，宰而行之以时，通于地，散布于小，理天之灾祥，地宝丰省，及民共飨其禄，共任其灾，此国家之所以和也。", "para_ids": [1462]}
{"uid": 1463, "level": "normal", "h1": "《大戴礼记》", "h2": "《千乘》第六十八", "h3": "26．6", "text": "国有四辅，辅，卿也。卿设如四体，毋易事，毋假名，毋重食。凡事尚贤，进能使知，事爵不世，能之不愆。凡民戴名，以能食力，以时成，以事立。此所以使民让也。民咸孝弟而安让，此以怨省而乱不作也，此国之所以长也。", "para_ids": [1463]}
{"uid": 1464, "level": "normal", "h1": "《大戴礼记》", "h2": "《千乘》第六十八", "h3": "26．7", "text": "下无用，则国家富；上有义，则国家治；长有礼，则民不争；立有神，则国家敬；兼而爱之，则民无怨心；以为无命，则民不偷。昔者先王立此六者而树之德，此国家之所以茂也。", "para_ids": [1464]}
{"uid": 1465, "level": "normal", "h1": "《大戴礼记》", "h2": "《千乘》第六十八", "h3": "26．8", "text": "设其四佐而官之。司徒典春，以教民之不时、不若、不令。成长幼老疾孤寡，以时通于四疆。有阖而不通，有烦而不治，则民不乐生，不利衣食。凡民之藏贮以及山川之神明加于民者，发国功谋，斋戒必敬，会时必节。日、历、巫、祝，执伎以守官，俟命而作，祈王年，祷民命及畜谷、蜚征、庶虞百草。方春三月，缓施生育，动作百物，于时有事，享于皇祖皇考，朝孤子八人，以成春事。", "para_ids": [1465]}
{"uid": 1466, "level": "normal", "h1": "《大戴礼记》", "h2": "《千乘》第六十八", "h3": "26．9", "text": "司马司夏，以教士车甲。凡士执伎论功，修四卫，强股肱，质射御，才武聪慧，治众长卒，所以为仪缀于国。出可以为率，诱于军旅，四方诸侯之游士，国中贤馀、秀兴阅焉。方夏三月，养长秀，蕃庶物，于时有事，享于皇祖皇考，爵士之有庆者七人，以成夏事。", "para_ids": [1466]}
{"uid": 1467, "level": "normal", "h1": "《大戴礼记》", "h2": "《千乘》第六十八", "h3": "26．10", "text": "司寇司秋，以听狱讼，治民之烦乱，执权变民中。凡民之不刑，崩本以要间，作起不敬，以欺惑憧愚。作于财贿、六畜、五谷曰盗；诱居室家有君子曰义；子女专曰𡝩；饰五兵及木石曰贼；以中情出，小曰间，大曰讲；利辤以乱属曰谗；以财投长曰贷。凡犯天子之禁，陈刑制辟，以追国民之不率上教者。夫是故一家三夫，道行三人，饮食，哀乐平，无狱。方秋三月，收敛以时，于时有事，尝新于皇祖皇考，食农夫九人，以成秋事。", "para_ids": [1467]}
{"uid": 1468, "level": "normal", "h1": "《大戴礼记》", "h2": "《千乘》第六十八", "h3": "26．11", "text": "司空司冬，以制度制地事。准揆山林，规表衍沃，畜水行衰濯浸，以节四时之事。治地远近，以任民力，以节民食。太古食壮之食，攻老之事。”", "para_ids": [1468]}
{"uid": 1469, "level": "normal", "h1": "《大戴礼记》", "h2": "《千乘》第六十八", "h3": "26．12", "text": "公曰：“功事不少而糇粮不多乎？”", "para_ids": [1469]}
{"uid": 1470, "level": "normal", "h1": "《大戴礼记》", "h2": "《千乘》第六十八", "h3": "26．13", "text": "子曰：“太古之民，秀长以寿者，食也；在今之民，羸丑以胔者，事也。太古无游民，食节事时，民各安其居，乐其宫室，服事信上，上下交信，地移民在。今之世上治不平，民治不和，百姓不安其居，不乐其宫，老疾用财，壮狡用力，于兹民游，薄事贪食，于兹民忧。", "para_ids": [1470]}
{"uid": 1471, "level": "normal", "h1": "《大戴礼记》", "h2": "《千乘》第六十八", "h3": "26．14", "text": "古者殷书为成男成女名属，升于公门，此以气食得节，作事得时，劝有功，夏服君事不及暍，冬服君事不及冻，是故年谷不成，天之饥馑，道无殣者。在今之世，男女属散，名不升于公门，此以气食不节，作事不成，天之饥馑，于时委民，不得以疾死。", "para_ids": [1471]}
{"uid": 1472, "level": "normal", "h1": "《大戴礼记》", "h2": "《千乘》第六十八", "h3": "26．15", "text": "是故立民之居，必于中国之休地。因寒暑之和，六畜育焉，五谷宜焉。辨轻重，制刚柔，和五味，以节食时事。", "para_ids": [1472]}
{"uid": 1473, "level": "normal", "h1": "《大戴礼记》", "h2": "《千乘》第六十八", "h3": "26．16", "text": "东辟之民曰夷，精以侥，至于大远，有不火食者矣。南辟之民曰蛮，信以朴，至于大远，有不火食者矣。西辟之民曰戎，劲以刚，至于大远，有不火食者矣。北辟之民曰狄，肥以戾，至于大远，有不火食者矣。及中国之民，曰五方之民，有安民，和味，咸有实用利器，知通之，信令之。", "para_ids": [1473]}
{"uid": 1474, "level": "normal", "h1": "《大戴礼记》", "h2": "《千乘》第六十八", "h3": "26．17", "text": "及量地度居，邑有城郭，立朝市，地以度邑，以度民，以观安危。距封后利，先虑久固，依固可守，为奥可久，能节四时之事，霜露时降。方冬三月，草木落，庶虞藏，五谷必入于仓，于时有事，蒸于皇祖皇考，息国老六人，以成冬事。民咸知孤寡之必不末也，咸知有大功之必进等也，咸知用劳力之必以时息也，推而内之水火，入也弗之顾矣；而况有强适在前，有君长正之者乎！”公曰：“善哉！”", "para_ids": [1474]}
{"uid": 1475, "level": "normal", "h1": "《大戴礼记》", "h2": "《四代》第六十九", "h3": "27．1", "text": "公曰：“四代之政刑，论其明者，可以为法乎？”子曰：“何哉！四代之政刑皆可法也。”", "para_ids": [1475]}
{"uid": 1476, "level": "normal", "h1": "《大戴礼记》", "h2": "《四代》第六十九", "h3": "27．2", "text": "公曰：“以我行之，其可乎？”子曰：“否，不可。臣愿君之立知而以观闻也。四代之政刑，君若用之，则缓急将有所不节，不节，君将约之；约之，卒将弃法；弃法，是无以为国家也。”", "para_ids": [1476]}
{"uid": 1477, "level": "normal", "h1": "《大戴礼记》", "h2": "《四代》第六十九", "h3": "27．3", "text": "公曰：“巧匠辅绳而斲，胡为其弃法也？”子曰：“心未之度，习未之狎，此以数踰而弃法也。夫规矩准绳钧衡，此昔者先王之所以为天下也。小以及大，近以知远。今日行之，可以知古，可以察今，其此耶！水火金木土谷，此谓六府，废一不可，进一不可，民并用之。今日行之，可以知古，可以察今，其此耶！昔夏商之未兴也，伯夷谓此二帝之眇。”", "para_ids": [1477]}
{"uid": 1478, "level": "normal", "h1": "《大戴礼记》", "h2": "《四代》第六十九", "h3": "27．4", "text": "公曰：“长国治民恒干，论政之大体以教民辨，历大道以时地性，兴民之阳德以教民事，上服周室之典以顺事天子，修政勤礼以交诸侯，大节无废，小眇其后乎？”子曰：“否，不可后也。《诗》云‘东有开明’，于时鸡三号以兴，庶虞动，蜚征作。啬民执功，百草咸淳，地倾水流之。是以天子盛服朝日于东堂，以教敬示威于天下也。是以祭祀昭有神明，燕食昭有慈爱，宗庙之事昭有义，率礼朝廷，昭有五官，无废甲冑之戒，昭果毅以听，天子曰崩，诸侯曰薨，大夫曰卒，士曰不禄，庶人曰死，昭哀。哀爱无失节，是以父慈子孝，兄爱弟敬。此昔先王之所先施于民也。君而后此，则为国家失本矣。”", "para_ids": [1478]}
{"uid": 1479, "level": "normal", "h1": "《大戴礼记》", "h2": "《四代》第六十九", "h3": "27．5", "text": "公曰：“善哉！子察教我也。”子曰：“乡也君之言善，执国之节也。君先眇而后善中备，以君之言，可以知古，可以察今，奂然而兴，民壹始。”", "para_ids": [1479]}
{"uid": 1480, "level": "normal", "h1": "《大戴礼记》", "h2": "《四代》第六十九", "h3": "27．7", "text": "公曰：“道耶？”子曰：“道也。”", "para_ids": [1480]}
{"uid": 1481, "level": "normal", "h1": "《大戴礼记》", "h2": "《四代》第六十九", "h3": "27．8", "text": "公曰：“吾未能知人，未能取人。”子曰：“君何为不观器视才。”", "para_ids": [1481]}
{"uid": 1482, "level": "normal", "h1": "《大戴礼记》", "h2": "《四代》第六十九", "h3": "27．9", "text": "公曰：“视可明乎？”子曰：“可以表仪。”", "para_ids": [1482]}
{"uid": 1483, "level": "normal", "h1": "《大戴礼记》", "h2": "《四代》第六十九", "h3": "27．10", "text": "公曰：“愿学之。”子曰：“平原大薮，瞻其草之高豊茂者，必有怪鸟兽居之。且草可财也，如艾而夷之，其地必宜五谷。高山多林，必有怪虎豹蕃孕焉；深渊大川必有蛟龙焉。民亦如之，君察之此，可以见器见才矣。”", "para_ids": [1483]}
{"uid": 1484, "level": "normal", "h1": "《大戴礼记》", "h2": "《四代》第六十九", "h3": "27．11", "text": "公曰：“吾犹未也。”子曰：“群然，戚然，颐然，睪然，踖然，柱然，抽然，首然，佥然，湛然，渊渊然，淑淑然，齐齐然，节节然，穆穆然，皇皇然。见才色修声不视闻，怪物怪命不改志，舌不更气，君见之举也。得之取也，有事事也。事必与食，食必与位，无相越踰。昔虞舜以天德嗣尧，取相十有六人如此。”", "para_ids": [1484]}
{"uid": 1485, "level": "normal", "h1": "《大戴礼记》", "h2": "《四代》第六十九", "h3": "27．13", "text": "公曰：“请问图德何尚？”子曰：“圣，知之华也。知，仁之实也。仁，信之器也。信，义之重也。义，利之本也。委利生孽。”", "para_ids": [1485]}
{"uid": 1486, "level": "normal", "h1": "《大戴礼记》", "h2": "《四代》第六十九", "h3": "27．14", "text": "公曰：“嘻，言之至也。道天地以民辅之，圣人何尚？”子曰：“有天德，有地德，有人德，此谓三德。三德率行，乃有阴阳，阳曰德，阴曰刑。”", "para_ids": [1486]}
{"uid": 1487, "level": "normal", "h1": "《大戴礼记》", "h2": "《四代》第六十九", "h3": "27．15", "text": "公曰：“善哉！再闻此矣。阳德何出？”子曰：“阳德出礼，礼出刑，刑出虑，虑则节事于近，而扬声于远。”", "para_ids": [1487]}
{"uid": 1488, "level": "normal", "h1": "《大戴礼记》", "h2": "《四代》第六十九", "h3": "27．16", "text": "公曰：“善哉！载事何以？”子曰：“德以监位，位以充局，局以观功，功以养民，民于此乎上。”", "para_ids": [1488]}
{"uid": 1489, "level": "normal", "h1": "《大戴礼记》", "h2": "《四代》第六十九", "h3": "27．17", "text": "公曰：“禄不可后乎？”子曰：“食为味，味为气，气为志，发志为言，发言定名，名以出信，信载义而行之，禄不可后也。”", "para_ids": [1489]}
{"uid": 1490, "level": "normal", "h1": "《大戴礼记》", "h2": "《四代》第六十九", "h3": "27．18", "text": "公曰：“所谓民与天地相参者，何谓也？”子曰：“天道以视，地道以履，人道以稽。废一曰失统，恐不长飨国。”", "para_ids": [1490]}
{"uid": 1491, "level": "normal", "h1": "《大戴礼记》", "h2": "《四代》第六十九", "h3": "27．19", "text": "公愀然其色。子曰：“君藏玉，惟慎用之，虽慎敬而勿爱。民亦如之。执事无貣，五官有差，喜无并爱，卑无加尊，浅无测深，小无招大，此谓枢机。枢机宾荐不蒙。昔舜征荐此道于尧，尧亲用之，不乱上下。”", "para_ids": [1491]}
{"uid": 1492, "level": "normal", "h1": "《大戴礼记》", "h2": "《四代》第六十九", "h3": "27．20", "text": "公曰：“请问民征。”子曰：“无以为也，难行。”", "para_ids": [1492]}
{"uid": 1493, "level": "normal", "h1": "《大戴礼记》", "h2": "《四代》第六十九", "h3": "27．21", "text": "公曰：“愿学之，几必能。”子曰：“贪于味不让，妨于政；愿富不久，妨于政；慕宠假贵，妨于政；治民恶众，妨于政；为父不慈，妨于政；为子不孝，妨于政；大纵耳目，妨于政；好色失志，妨于政；好见小利，妨于政；变徙无节，挠弱不立，妨于政；刚毅犯神，妨于政；鬼神过节，妨于政。幼勿与众，克勿与比，依勿与谋，放勿与游，徼勿与事。臣闻之弗庆，非事君也。君闻之弗用，以乱厥德，臣将庆其简者。盖人有可知者焉：貌色声众有美焉，必有美质在其中者矣；貌色声众有恶焉，必有恶质在其中者矣。此者，伯夷之所后出也。”", "para_ids": [1493]}
{"uid": 1494, "level": "normal", "h1": "《大戴礼记》", "h2": "《四代》第六十九", "h3": "27．22", "text": "子曰：“伯夷建国建政，修国修政。”公曰：“善哉！”", "para_ids": [1494]}
{"uid": 1495, "level": "normal", "h1": "《大戴礼记》", "h2": "《虞戴德》第七十", "h3": "28．1", "text": "公曰：“昔有虞戴德何以？深虑何及？高举安取？”子曰：“君以闻之，唯丘无以更也。君之闻如未成也，黄帝慕修之曰明。法于天明，开施教于民，行此，以上明于天化也，物必起，是故民命而弗改也。”", "para_ids": [1495]}
{"uid": 1496, "level": "normal", "h1": "《大戴礼记》", "h2": "《虞戴德》第七十", "h3": "28．2", "text": "公曰：“善哉！以天教于民，可以班乎？”子曰：“可哉！虽可而弗由，此以上知所以行斧钺也。父之于子，天也；君之于臣，天也。有子不事父，有臣不事君，是非反天而到行耶？故有子不事父，不顺；有臣不事君，必刃。顺天作刑，地生庶物。是故圣人之教于民也，率天如祖地，能用民德，是以高举不过天，深虑不过地，质知而好仁，能用民力。此以三常之礼明，而名不蹇。礼失则坏，名失则惛。", "para_ids": [1496]}
{"uid": 1497, "level": "normal", "h1": "《大戴礼记》", "h2": "《虞戴德》第七十", "h3": "28．3", "text": "是故上古不讳，正天名也。天子之官四通，正地事也。天子御珽，诸侯御荼，大夫服笏，正民德也。敛此三者而一举之，戴天履地，以顺民事。天子告朔于诸侯，率天道而敬行之，以示威于天下也。诸侯内贡于天子，率名斅地实也。是以不至必诛。诸侯相见，卿为介，以其教士毕行，使仁守，会朝于天子。天子以岁二月，为坛于东郊，建五色，设五兵，具五味，陈六律，品奏五声，听明教。置离，抗大侯，规鹄，坚物。九卿佐三公，三公佐天子。天子践位，诸侯各以其属就位，乃升诸侯、诸侯之教士。教士执弓挟矢，揖让而升，履物以射，其心志端，色容正，时以斅伎。时有庆以地，不时有让以地。天下之有道也，有天子存；国之有道也，君得其正；家之不乱也，有仁父存。", "para_ids": [1497]}
{"uid": 1498, "level": "normal", "h1": "《大戴礼记》", "h2": "《虞戴德》第七十", "h3": "28．4", "text": "是故圣人之教于民也，以其近而见者，稽其远而明者。天事曰明，地事曰昌，人事曰乐，比两以庆。违此三者，谓之愚民，愚民曰奸，奸必诛。是以天下平而国家治，民亦无贷，居小不约，居大则治，众则集，寡则缪，祀则得福，以征则服，此唯官民之上德也。”", "para_ids": [1498]}
{"uid": 1499, "level": "normal", "h1": "《大戴礼记》", "h2": "《虞戴德》第七十", "h3": "28．5", "text": "公曰：“三代之相授，必更制典物，道乎？”子曰：“否。猷德保。保惛乎前，以小继大，变民示也。”", "para_ids": [1499]}
{"uid": 1500, "level": "normal", "h1": "《大戴礼记》", "h2": "《虞戴德》第七十", "h3": "28．6", "text": "公曰：“善哉！子之察教我也。”子曰：“丘于君唯无言，言必尽，于他人则否。”", "para_ids": [1500]}
{"uid": 1501, "level": "normal", "h1": "《大戴礼记》", "h2": "《虞戴德》第七十", "h3": "28．7", "text": "公曰：“教他人则如何？”子曰：“否。丘则不能。昔商老彭及仲傀，政之教大夫，官之教士，技之教庶人，扬则抑，抑则扬，缀以德行，不任以言。庶人以言，犹以夏后氏之袝怀袍褐也，行不越境。”", "para_ids": [1501]}
{"uid": 1502, "level": "normal", "h1": "《大戴礼记》", "h2": "《虞戴德》第七十", "h3": "28．8", "text": "公曰：“善哉！我则问政，子事教我。”子曰：“君问已参黄帝之制，制之大礼也。”", "para_ids": [1502]}
{"uid": 1503, "level": "normal", "h1": "《大戴礼记》", "h2": "《虞戴德》第七十", "h3": "28．9", "text": "公曰：“先圣之道，斯为美乎？”子曰：“斯为美。虽有美者，必偏。属于斯，昭天之福，迎之以祥；作地之福，制之以昌；兴民之德，守之以长。”公曰：“善哉！”", "para_ids": [1503]}
{"uid": 1504, "level": "normal", "h1": "《大戴礼记》", "h2": "《诰志》第七十一", "h3": "29．1", "text": "公曰：“诰志无荒，以会民义，斋戒必敬，会时必节，牺牲必全，齐盛必洁，上下禋祀，外内无失节，其可以省怨远灾乎？”子曰：“丘未知其可以省怨也。”", "para_ids": [1504]}
{"uid": 1505, "level": "normal", "h1": "《大戴礼记》", "h2": "《诰志》第七十一", "h3": "29．2", "text": "公曰：“然则何以事神？”子曰：“以礼会时。夫民见其礼，则上下援，援则乐，乐斯毋忧，以此怨省而乱不作也。夫礼会其四时，四孟、四季，五牲、五谷，顺至必时其节也，丘未知其可以为远灾也。”", "para_ids": [1505]}
{"uid": 1506, "level": "normal", "h1": "《大戴礼记》", "h2": "《诰志》第七十一", "h3": "29．3", "text": "公曰：“然则为此何以？”子曰：“知仁合则天地成，天地成则庶物时，庶物时则民财敬，民财敬以时作，时作则节事，节事以动众，动众则有极，有极以使民则劝，劝则有功，有功则无怨，无怨则嗣世久，世久唯圣人。是故政以胜众，非以陵众；众以胜事，非以伤事；事以靖民，非以征民：故地广而民众，非以为灾，长之禄也。", "para_ids": [1506]}
{"uid": 1507, "level": "normal", "h1": "《大戴礼记》", "h2": "《诰志》第七十一", "h3": "29．4", "text": "丘闻周太史曰：‘政不率天，亦不由人，则凡事易坏而难成。’虞史伯夷曰：‘明，孟也。幽，幼也。明幽，雌雄也。雌雄迭兴，而顺至正之统也。’日归于西，起明于东；月归于东，起明于西。虞夏之历，正建于孟春，于时冰泮发蛰，百草权舆，瑞雉无释。物乃岁俱，生于东，以顺四时，卒于冬分。于时鸡三号，平明。载于青色，抚十二月节，卒于丑。日月成岁历，再闰以顺天道，此谓岁虞汁月。天曰作明，曰与维天是戴；地曰作昌，曰与惟地是事；人曰作乐，曰与惟民是嬉。民之动能，不远厥事；民之悲色，不远厥德。此谓表里时合，物之所生，而蕃昌之道如此。", "para_ids": [1507]}
{"uid": 1508, "level": "normal", "h1": "《大戴礼记》", "h2": "《诰志》第七十一", "h3": "29．5", "text": "天生物，地养物，物备兴而时用常节，曰圣人；主祭于天，曰天子。天子崩，步于四川，代于四山，卒葬曰帝。天作仁，地作富，人作治，乐治不倦，财富时节，是故圣人嗣则治。文王治以俟时；汤治以伐乱；禹治以移众，众服以立天下；尧贵以乐治时，举舜；舜治以德使力。在国统民如恕，在家抚官而国，安之勿变，劝之勿沮，民咸废恶如进良，上诱善而行罚，百姓尽于仁而遂安之，此古之明制之治天下也。", "para_ids": [1508]}
{"uid": 1509, "level": "normal", "h1": "《大戴礼记》", "h2": "《诰志》第七十一", "h3": "29．6", "text": "仁者为圣贵次，力次，美次，射御次，古之治天下者必圣人。圣人有国，则日月不食，星辰不孛，海不运，河不满溢，川泽不竭，山不崩解，陵不施，川浴不处，深渊不涸。于时龙至不闭，凤降忘翼，鸷兽忘攫，爪鸟忘距，蜂虿不螫婴儿，蟁蝱不食夭驹，雒出服，河出图。自上世以来，莫不降仁。国家之昌，国家之臧，信仁。是故不赏不罚，如民咸尽力，车不建戈，远迩咸服，胤使来往，地宾毕极，无怨无恶，率惟懿德。此无空礼，无空名，贤人并忧，残毒以时省，举良良，举善善，恤民使仁，日斅仁宾也。”", "para_ids": [1509]}
{"uid": 1510, "level": "normal", "h1": "《大戴礼记》", "h2": "《小辨》第七十五", "h3": "33．1", "text": "公曰：“寡人欲学小辨，以观于政，其可乎？”子曰：“否，不可。社稷之主爱日，日不可得，学不可以小辨，是故昔者先王学齐大道，以观于政。天子学乐辨风，制礼以行政；诸侯学礼辨官，政以行事，以尊事天子；大夫学德别义，矜行以事君；士学顺辨言，致命以遂志；庶人听长辨禁，农以行力。如此犹恐不济，奈何其小辨乎？”", "para_ids": [1510]}
{"uid": 1511, "level": "normal", "h1": "《大戴礼记》", "h2": "《小辨》第七十五", "h3": "33．2", "text": "公曰：“不辨则何以为政？”子曰：“辨而不小。夫小辨破言，小言破义，小义破道。道小不通，通道必简。是故循弦以观于乐，足以辨风矣；《尔雅》以观于古，足以辨言矣；传言以象，反舌皆至，可谓简矣。夫道不简则不行，不行则不乐。夫亦固十祺之变，由不可既也，而况天下之言乎！”", "para_ids": [1511]}
{"uid": 1512, "level": "normal", "h1": "《大戴礼记》", "h2": "《小辨》第七十五", "h3": "33．4", "text": "公曰：“然则吾何学而可？”子曰：“礼乐而力，忠信其君，其习可乎？”", "para_ids": [1512]}
{"uid": 1513, "level": "normal", "h1": "《大戴礼记》", "h2": "《小辨》第七十五", "h3": "33．5", "text": "公曰：“多与我言忠信，而不可以入患。”子曰：“毋乃既明忠信之备，而口倦其君，则不可而有；明忠信之备，而又能行之，则可立待也。君朝而行忠信，百官承事，忠满于中而发于外，刑于民而放于四海，天下其孰能患之？”", "para_ids": [1513]}
{"uid": 1514, "level": "normal", "h1": "《大戴礼记》", "h2": "《小辨》第七十五", "h3": "33．6", "text": "公曰：“请学忠信之备。”子曰：“唯社稷之主，实知忠信。若丘也，缀学之徒，安知忠信？”", "para_ids": [1514]}
{"uid": 1515, "level": "normal", "h1": "《大戴礼记》", "h2": "《小辨》第七十五", "h3": "33．7", "text": "公曰：“非吾子问之而焉也？”子三辞，将对，公曰：“强避。”", "para_ids": [1515]}
{"uid": 1516, "level": "normal", "h1": "《大戴礼记》", "h2": "《小辨》第七十五", "h3": "33．8", "text": "子曰：“强侍。丘闻大道不隐，丘言之，君发之于朝，行之于国，一国之人莫不知，何一之强辟？丘闻之，忠有九知：知忠必知中，知中必知恕，知恕必知外，知外必知德，知德必知政，知政必知官，知官必知事，知事必知患，知患必知备。若动而无备，患而弗知，死亡而弗知，安与知忠信？内思毕心曰知中，中以应实曰知恕，内恕外度曰知外，外内参意曰知德，德以柔政曰知政，正义辨方曰知官，官治物则曰知事，事戒不虞曰知备。毋患曰乐，乐义曰终。”", "para_ids": [1516]}
{"uid": 1517, "level": "normal", "h1": "《大戴礼记》", "h2": "《用兵》第七十六", "h3": "34．1", "text": "公曰：“用兵者，其由不祥乎？”子曰：“胡为其不祥也。圣人之用兵也，以禁残止暴于天下也。及后世贪者之用兵也，以刈百姓、危国家也。”", "para_ids": [1517]}
{"uid": 1518, "level": "normal", "h1": "《大戴礼记》", "h2": "《用兵》第七十六", "h3": "34．2", "text": "公曰：“古之戎兵，何世安起？”子曰：“伤害之生久矣，与民皆生。”", "para_ids": [1518]}
{"uid": 1519, "level": "normal", "h1": "《大戴礼记》", "h2": "《用兵》第七十六", "h3": "34．3", "text": "公曰：“蚩尤作兵与？”子曰：“否。蚩尤，庶人之贪者也，𠬛利无义，不顾厥亲，以丧厥身。蚩尤惽慾而无猒者也，何兵之能作！蜂虿挟螫而生见害，而校以卫厥身者也。人生有喜怒，故兵之作，与民皆生，圣人利用而弥之，乱人兴之丧厥身。《诗》云：‘鱼在在藻，厥志在饵。’‘鲜民之生矣，不如死之久矣’。‘校德不塞，嗣武孙武子’。圣人爱百姓而忧海内，及后世之人，思其德必称其仁，故今之道尧、舜、禹、汤、文、武者，犹威致王今若存。夫民思其德，必称其人，朝夕祝之，升闻皇天，上神歆焉，故永其世而丰其年也。", "para_ids": [1519]}
{"uid": 1520, "level": "normal", "h1": "《大戴礼记》", "h2": "《用兵》第七十六", "h3": "34．4", "text": "夏桀、商纣羸暴于天下，暴极不辜，杀戮无罪，不祥于天，粒食之民，布散厥亲；踈远国老，幼色是与，而暴慢是亲，谗贷处谷，法言法行处辟；殀替天道，逆乱四时，礼乐不行，而幼风是御；历失制，摄提失方，孟邹无纪；不告朔于诸侯，玉瑞不行，诸侯力政，不朝于天子，六蛮、四夷交伐于中国。于是降之灾，水旱臻焉，霜雪大薄，甘露不降，百草𣩙黄，五谷不升，民多夭疾，六畜𩜘𦙼，此大上之不论不议也。殀伤厥身，失坠天下。夫天之报殃于无德者，必与其民。”公惧焉，曰：“在民上者，可以无惧乎哉？”", "para_ids": [1520]}
{"uid": 1521, "level": "normal", "h1": "《大戴礼记》", "h2": "《少闲》第七十七", "h3": "35．1", "text": "公曰：“今日少闲，我请言情于子。”子愀焉变色，迁席而辞曰：“君不可以言情于臣，臣请言情于君，君则不可。”", "para_ids": [1521]}
{"uid": 1522, "level": "normal", "h1": "《大戴礼记》", "h2": "《少闲》第七十七", "h3": "35．2", "text": "公曰：“师之而不言情焉。其私不同。”子曰：“否。臣事君而不言情于君，则不臣；君而不言情于臣，则不君。有臣而不臣，犹可；有君而不君，民无所错手足。”", "para_ids": [1522]}
{"uid": 1523, "level": "normal", "h1": "《大戴礼记》", "h2": "《少闲》第七十七", "h3": "35．3", "text": "公曰：“吾度其上下，咸通之；权其轻重，居之；准民之色，目既见之；鼓民之声，耳既闻之；动民之德，心既和之；通民之欲，兼而壹之；爱民亲贤而教不能：民庶说乎？”子曰：“说则说矣，可以为家，不可以为国。”", "para_ids": [1523]}
{"uid": 1524, "level": "normal", "h1": "《大戴礼记》", "h2": "《少闲》第七十七", "h3": "35．4", "text": "公曰：“可以为家，胡为不可以为国？国之民，家之民也。”子曰：“国之民，诚家之民也。然其名异，不可同也。同名同食曰同等，唯不同等，民以知极。故天子昭百神于天地之间，以示威于天下也。诸侯修礼于封内，以事天子；大夫修官守职，以事其君；士修四卫，执技论力，以听乎大夫；庶人仰视天文，俯视地理，力时使，以听乎父母。此唯不同等，民以可治也。”", "para_ids": [1524]}
{"uid": 1525, "level": "normal", "h1": "《大戴礼记》", "h2": "《少闲》第七十七", "h3": "35．5", "text": "公曰：“善哉！上与下不同乎？”子曰：“将以时同时不同。上谓之闲，下谓之多疾。君时同于民，布政也；民时同于君，服听也。上下相报而终于施。大犹已成，发其小者；远犹已成，发其近者。将行重器，先其轻者。先清而后浊者，天地也。天政曰正，地政曰生，人政曰辨。苟本正，则华英必得其节以秀孚矣。此官民之道也。”", "para_ids": [1525]}
{"uid": 1526, "level": "normal", "h1": "《大戴礼记》", "h2": "《少闲》第七十七", "h3": "35．6", "text": "公曰：“善哉！请少复进焉。”子曰：“昔尧取人以状，舜取人以色，禹取人以言，汤取人以声，文王取人以度。此四代五王之取人，以治天下如此。”", "para_ids": [1526]}
{"uid": 1527, "level": "normal", "h1": "《大戴礼记》", "h2": "《少闲》第七十七", "h3": "35．7", "text": "公曰：“嘻，善之不同也。”子曰：“何为其不同也？”", "para_ids": [1527]}
{"uid": 1528, "level": "normal", "h1": "《大戴礼记》", "h2": "《少闲》第七十七", "h3": "35．8", "text": "公曰：“同乎？”子曰：“同。”", "para_ids": [1528]}
{"uid": 1529, "level": "normal", "h1": "《大戴礼记》", "h2": "《少闲》第七十七", "h3": "35．9", "text": "公曰：“人状可知乎？”子曰：“不可知也。”", "para_ids": [1529]}
{"uid": 1530, "level": "normal", "h1": "《大戴礼记》", "h2": "《少闲》第七十七", "h3": "35．10", "text": "公曰：“五王取人，各有以举之，胡为人之不可知也？”子曰：“五王取人，比而视，相而望，五王取人各以己焉，是以同状。”", "para_ids": [1530]}
{"uid": 1531, "level": "normal", "h1": "《大戴礼记》", "h2": "《少闲》第七十七", "h3": "35．11", "text": "公曰：“以子相人何如？”子曰：“否。丘则不能五王取人。丘也传闻之，以委于君。丘则否能，亦又不能。”", "para_ids": [1531]}
{"uid": 1532, "level": "normal", "h1": "《大戴礼记》", "h2": "《少闲》第七十七", "h3": "35．12", "text": "公曰：“我闻子之言，始蒙矣。”子曰：“由君居之，成于纯，胡为其蒙也。虽古之治天下者，岂生于异州哉！昔虞舜以天德嗣尧，布功散德制礼，朔方幽都来服，南抚交趾，出入日月，莫不率俾，西王母来献其白琯，粒食之民，昭然明视，民明教，通于四海，海外肃慎、北发、渠搜、氐、羗来服。舜有禹代兴，禹卒受命，乃迁邑姚姓于陈。作物配天，修德使力，民明教通于四海，海之外，肃慎、北发、渠搜、氐、羗来服。禹崩，十有七世，乃有末孙桀即位。桀不率先王之明德，乃荒耽于酒，淫泆于乐，德昏政乱，作宫室高台污池，土察以民为虐，粒食之民，惛焉几亡。", "para_ids": [1532]}
{"uid": 1533, "level": "normal", "h1": "《大戴礼记》", "h2": "《少闲》第七十七", "h3": "35．13", "text": "乃有商履代兴。商履循礼法以观天子，天子不说，则嫌于死。成汤卒受天命，不忍天下粒食之民刈戮，不得以疾死，故乃放移夏桀，散亡其佐，乃迁姒姓于杞。发厥明德，顺民天心啬地，作物配天，制典慈民。咸合诸侯，作八政，命于总章。服禹功，以修舜绪，为副于天，粒食之民，昭然明视，民明教，通于四海，海之外，肃慎、北发、渠搜、氐、羗来服。成汤卒崩，殷德小破，二十有二世，乃有武丁即位。开先祖之府，取其明法，以为君臣上下之节，殷民更眩，近者说，远者至，粒食之民，昭然明视。武丁卒崩，殷德大破，九世，乃有末孙纣即位。纣不率先王之明德，乃上祖夏桀行，荒耽于酒，淫泆于乐，德昏政乱，作宫室高台，污池土察，以为民虐，粒食之民，忽然几亡。", "para_ids": [1533]}
{"uid": 1534, "level": "normal", "h1": "《大戴礼记》", "h2": "《少闲》第七十七", "h3": "35．14", "text": "乃有周昌霸诸侯以佐之。纣不说诸侯之听于周昌，则嫌于死。乃退伐崇许魏，以客事天子。文王卒受天命，作物配天，制典慈民，用行三明，亲亲尚贤，民明教，通于四海，海之外，肃慎、北发、渠搜、氐、羗来服。君其志焉，或傒将至也。”", "para_ids": [1534]}
{"uid": 1535, "level": "normal", "h1": "《大戴礼记》", "h2": "《少闲》第七十七", "h3": "35．15", "text": "公曰：“大哉！子之教我政也。列五王之德，烦烦如繁诸乎。”子曰：“君无誉臣，臣之言未尽，请尽臣之言，君如财之。”曰：“于此有功匠焉，有利器焉，有措扶焉，以时令其藏必周密，发如用之，可以知古，可以察今，可以事亲，可以事君，可用于生，又用之死，吉凶并兴，祸福相生，卒反生福，大德配天。”", "para_ids": [1535]}
{"uid": 1536, "level": "normal", "h1": "《大戴礼记》", "h2": "《少闲》第七十七", "h3": "35．16", "text": "公愀然其色曰：“难立哉！”子曰：“臣愿君之立知如以观闻也。时天之气，用地之财，以生杀于民，民之死，不可以教。”", "para_ids": [1536]}
{"uid": 1537, "level": "normal", "h1": "《大戴礼记》", "h2": "《少闲》第七十七", "h3": "35．17", "text": "公曰：“我行之，其可乎？”子曰：“唯此在君。君曰足，臣恐其不足。君曰不足，举其前，必举其后，举其左，必举其右。君既教矣，安能无善。”", "para_ids": [1537]}
{"uid": 1538, "level": "normal", "h1": "《大戴礼记》", "h2": "《少闲》第七十七", "h3": "35．18", "text": "公吁焉其色曰：“大哉！子之教我制也。政之丰也，如木之成也。”子曰：“君知未成，言未尽也。凡草木，根鞁伤则枝叶必徧枯，偏枯是为不实，谷亦如之。上失政大，及小人畜谷。”", "para_ids": [1538]}
{"uid": 1539, "level": "normal", "h1": "《大戴礼记》", "h2": "《少闲》第七十七", "h3": "35．19", "text": "公曰：“所谓失政者，若夏商之谓乎？”子曰：“否。若夏商者，天夺之魄，不生德焉。”", "para_ids": [1539]}
{"uid": 1540, "level": "normal", "h1": "《大戴礼记》", "h2": "《少闲》第七十七", "h3": "35．20", "text": "公曰：“然则何以谓失政？”子曰：“所谓失政者，疆蒌未亏，人民未变，鬼神未亡，水土未絪，糟者犹糟，实者犹实，玉者犹玉，血者犹血，酒者犹酒，优以继愖，政出自家门，此之谓失政也。非天是反，人是反。臣故曰：君无言情于臣，君无假人器，君无假人名。”公曰：“善哉！”", "para_ids": [1540]}
{"uid": 1541, "level": "normal", "h1": "《大戴礼记》", "h2": "《易本命》第八十二", "h3": "40．1", "text": "子曰：夫易之生人、禽兽、万物、昆虫，各有以生。或奇或偶，或飞或行，而莫知其情，惟达道德者，能原本之矣。", "para_ids": [1541]}
{"uid": 1542, "level": "normal", "h1": "《国语》", "h2": "鲁语·《季桓子穿井获羊》", "h3": "2．25．1", "text": "季桓子穿井，获如土缶，其中有羊焉。使问之仲尼曰：“吾穿井而获狗，何也？”对曰：“以丘之所闻，羊也。丘闻之：木石之怪曰夔、蝄蜽，水之怪曰龙、罔象，土之怪曰羵羊。”", "para_ids": [1542]}
{"uid": 1543, "level": "normal", "h1": "《国语》", "h2": "鲁语·《公父文伯之母对季康子问》", "h3": "2．26．1", "text": "季康子问于公父文伯之母曰：“主亦有以语肥也。”对曰：“吾能老而已，何以语子。”康子曰：“虽然，肥愿有闻于主。”对曰：“吾闻之先姑曰：‘君子能劳，后世有继。’”子夏闻之，曰：“善哉！商闻之曰：‘古之嫁者，不及舅、姑，谓之不幸。’夫妇学于舅、姑者，礼也。”", "para_ids": [1543]}
{"uid": 1544, "level": "normal", "h1": "《国语》", "h2": "鲁语·《公父文伯之母论劳逸》", "h3": "2．29．3", "text": "“王后亲织玄紞，公侯之夫人加之以纮、綖，卿之内子为大带，命妇成祭服，列士之妻加之以朝服，自庶士以下，皆衣其夫。社而赋事，蒸而献功，男女效绩，愆则有辟，古之制也。君子劳心，小人劳力，先王之训也。自上以下，谁敢淫心舍力？今我、寡也，尔又在下位，朝夕处事，犹恐忘先人之业。况有怠惰，其何以避辟！吾冀而朝夕修我曰：‘必无废先人。’尔今曰：‘胡不自安。’以是承君之官，余惧穆伯之绝嗣也。”仲尼闻之曰：“弟子志之，季氏之妇不淫矣。”", "para_ids": [1544]}
{"uid": 1545, "level": "normal", "h1": "《国语》", "h2": "鲁语·《公父文伯之母别于男女之礼》", "h3": "2．30．1", "text": "公父文伯之母，季康子之从祖叔母也。康子往焉，䦱门与之言，皆不踰阈。祭悼子，康子与焉，胙不受，彻俎不宴，宗不具不绎，绎不尽饫则退。仲尼闻之，以为别于男女之礼矣。", "para_ids": [1545]}
{"uid": 1546, "level": "normal", "h1": "《国语》", "h2": "鲁语·《公父文伯卒其母戒其妾》", "h3": "2．32．1", "text": "公父文伯卒，其母戒其妾曰：“吾闻之：好内，女死之；好外，士死之。今吾子夭死，吾恶其以好内闻也。二三妇之辱共先者祀，请无瘠色，无洵涕，无掐膺，无忧容，有降服，无加服。从礼而静，是昭吾子也。”仲尼闻之曰：“女知莫若妇，男知莫若夫。公父氏之妇智也夫！欲明其子之令德。”", "para_ids": [1546]}
{"uid": 1547, "level": "normal", "h1": "《国语》", "h2": "鲁语·《孔丘谓公父文伯之母知礼》", "h3": "2．33．1", "text": "公父文伯之母朝哭穆伯，而暮哭文伯。仲尼闻之曰：“季氏之妇可谓知礼矣。爱而无私，上下有章。”", "para_ids": [1547]}
{"uid": 1548, "level": "normal", "h1": "《国语》", "h2": "鲁语·《孔丘论大骨》", "h3": "2．34．1", "text": "吴伐越，堕会稽，获骨焉，节专车。吴子使来好聘，且问之仲尼，曰：“无以吾命。”宾发币于大夫，及仲尼，仲尼爵之。既彻俎而宴，客执骨而问曰：“敢问骨何为大？”仲尼曰：“丘闻之：昔禹致群神于会稽之山，防风氏后至，禹杀而戮之，其骨节专车。此为大矣。”客曰：“敢问谁守为神？”仲尼曰：“山川之灵，足以纪纲天下者，其守为神；社稷之守者为公侯。皆属于王者。”客曰：“防风何守也？”仲尼曰：“汪芒氏之君也，守封、嵎之山者也，为来姓。在虞、夏、商为汪芒氏，于周为长狄，今为大人。”客曰：“人长之极几何？”仲尼曰：“僬侥氏长三尺，短之至也。长者不过十，数之极也。”", "para_ids": [1548]}
{"uid": 1549, "level": "normal", "h1": "《国语》", "h2": "鲁语·《孔丘论楛矢》", "h3": "2．35．1", "text": "仲尼在陈，有隼集于陈侯之庭而死，楛矢贯之，石砮其长尺有咫。陈惠公使人以隼如仲尼之馆问之。仲尼曰：“隼之来也远矣！此肃慎氏之矢也。昔武王克商，通道于九夷、百蛮，使各以其方贿来贡，使无忘职业。于是肃慎氏贡楛矢、石砮，其长尺有咫。先王欲昭其令德之致远也，以示后人，使永监焉，故铭其栝曰‘肃慎氏之贡矢’，以分大姬，配虞胡公而封诸陈。古者，分同姓以珍玉，展亲也；分异姓以远方之职贡，使无忘服也。故分陈以肃慎氏之贡。君若使有司求诸故府，其可得也。”使求，得之金椟，如之。", "para_ids": [1549]}
{"uid": 1550, "level": "normal", "h1": "《国语》", "h2": "鲁语·《孔丘非难季康子以田赋》", "h3": "2．37．1", "text": "季康子欲以田赋，使冉有访诸仲尼。仲尼不对，私于冉有曰：“求来！女不闻乎？先王制土，籍田以力，而砥其远迩；赋里以入，而量其有无；任力以夫，而议其老幼。于是乎有鳏、寡、孤、疾，有军旅之出，则征之，无则已。其岁，收田一井，出稷禾、秉刍、缶米，不是过也。先王以为足。若子季孙欲其法也，则有周公之籍矣；若欲犯法，则苟而赋，又何访焉！”", "para_ids": [1550]}
{"uid": 1551, "level": "normal", "h1": "《荀子》", "h2": "《非相篇》第五", "h3": "5．2", "text": "盖帝尧长，帝舜短；文王长，周公短；仲尼长，子弓短。昔者，卫灵公有臣曰公孙吕，身长七尺，面长三尺，焉广三寸，鼻目耳具，而名动天下。楚之孙叔敖，期思之鄙人也，突秃长左，轩较之下，而以楚霸。叶公子高微小短瘠，行若将不胜其衣。然白公之乱也，令尹子西、司马子期皆死焉；叶公子高入据楚，诛白公，定楚国，如反手尔，仁义功名善于后世。故士不揣长，不揳大，不权轻重，亦将志乎心尔。长短、小大、美恶形相，岂论也哉！且徐偃王之状，目可瞻马；仲尼之状，面如蒙倛；周公之状，身如断菑；皋陶之状，色如削瓜；闳夭之状，面无见肤；傅说之状，身如植鳍；伊尹之状，面无须麋；禹跳，汤偏，尧、舜参牟子，从者将论志意、比类文学邪？直将差长短、辨美恶，而相欺傲邪？", "para_ids": [1551]}
{"uid": 1552, "level": "normal", "h1": "《荀子》", "h2": "《非十二子篇》第六", "h3": "6．7", "text": "略法先王而不知其统，然而犹材剧志大，闻见杂博。案往旧造说，谓之五行，甚僻违而无类，幽隐而无说，闭约而无解。案饰其辞而祗敬之曰：此真先君子之言也。子思唱之，孟轲和之，世俗之沟犹瞀儒，嚾嚾然不知其所非也，遂受而传之，以为仲尼、子游为兹厚于后世，是则子思、孟轲之罪也。", "para_ids": [1552]}
{"uid": 1553, "level": "normal", "h1": "《荀子》", "h2": "《非十二子篇》第六", "h3": "6．8", "text": "若夫总方略，齐言行，壹统类，而群天下之英杰而告之以大古，教之以至顺，奥窔之閒，簟席之上，歙然圣王之文章具焉，佛然平世之俗起焉，六说者不能入也，十二子者不能亲也，无置锥之地，而王公不能与之争名，在一大夫之位，则一君不能独畜，一国不能独容，成名况乎诸侯，莫不愿以为臣，是圣人之不得埶者也，仲尼、子弓是也。", "para_ids": [1553]}
{"uid": 1554, "level": "normal", "h1": "《荀子》", "h2": "《非十二子篇》第六", "h3": "6．10", "text": "今夫仁人也，将何务哉？上则法舜、禹之制，下则法仲尼、子弓之义，以务息十二子之说，如是，则天下之害除，仁人之事毕，圣王之迹箸矣。", "para_ids": [1554]}
{"uid": 1555, "level": "normal", "h1": "《荀子》", "h2": "《非十二子篇》第六", "h3": "6．17", "text": "弟佗其冠，祌禫其辞，禹行而舜趋，是子张氏之贱儒也。正其衣冠，齐其颜色，嗛然而终日不言，是子夏氏之贱儒也。偷儒惮事，无廉耻而耆饮食，必曰君子固不用力，是子游氏之贱儒也。彼君子则不然，佚而不惰，劳而不僈，宗原应变，曲得其宜，如是，然后圣人也。", "para_ids": [1555]}
{"uid": 1556, "level": "normal", "h1": "《荀子》", "h2": "《仲尼篇》第七", "h3": "7．1", "text": "仲尼之门，五尺之竖子言羞称乎五伯。是何也？曰：然。彼诚可羞称也。齐桓、五伯之盛者也，前事则杀兄而争国；内行则姑姊妹之不嫁者七人，闺门之内，般乐奢汰，以齐之分奉之而不足；外事则诈邾、袭莒，并国三十五。其事行也若是其险污淫汰也。彼固曷足称乎大君子之门哉！若是而不亡，乃霸，何也？曰：于乎！夫齐桓公有天下之大节焉，夫孰能亡之？倓然见管仲之能足以讬国也，是天下之大知也。安忘其怒，忘其雠，遂立以为仲父，是天下之大决也。立以为仲父，而贵戚莫之敢妬也；与之高、国之位，而本朝之臣莫之敢恶也；与之书社三百，而富人莫之敢距也。贵贱长少，秩秩焉莫不从桓公而贵敬之，是天下之大节也。诸侯有一节如是，则莫之能亡也；桓公兼此数节者而尽有之，夫又何可亡也？其霸也宜哉！非幸也，数也。", "para_ids": [1556]}
{"uid": 1557, "level": "normal", "h1": "《荀子》", "h2": "《仲尼篇》第七", "h3": "7．2", "text": "然而仲尼之门，五尺之竖子言羞称乎五伯，是何也？曰：然。彼非平政教也，非致隆高也，非綦文理也，非服人之心也。乡方略，审劳佚，谨畜积，脩斗备，而能颠倒其敌者也。诈心以胜矣。彼以让饰争，依乎仁而蹈利者也，小人之杰也，彼固曷足称乎大君子之门哉！彼王者则不然。致贤而能以救不肖，致彊而能以宽弱，战必能殆之而羞与之斗，委然成文以示之天下，而暴国安自化矣，有灾缪者然后诛之。故圣王之诛也，綦省矣。文王诛四，武王诛二，周公卒业，至于成王则安无诛矣。故道岂不行矣哉！文王载百里地而天下一，桀、纣舍之，厚于有天下之势而不得以匹夫老。故善用之，则百里之国足以独立矣；不善用之，则楚六千里而为雠人役。故人主不务得道而广有其埶，是其所以危也。", "para_ids": [1557]}
{"uid": 1558, "level": "normal", "h1": "《荀子》", "h2": "《仲尼篇》第七", "h3": "7．4", "text": "求善处大重，任大事，擅宠于万乘之国，必无后患之术：莫若好同之，援贤博施，除怨而无妨害人。耐任之，则慎行此道也。而不耐任，且恐失宠，则莫若早同之，推贤让能而安随其后。如是，有宠则必荣，失宠则必无罪，是事君者之宝而必无后患之术也。故知兵者之举事也，满则虑嗛，平则虑险，安则虑危，曲重其豫，犹恐及其𣄸，是以百举而不陷也。孔子曰：“巧而好度，必节；勇而好同，必胜；知而好谦，必贤。”此之谓也。愚者反是。处重擅权，则好专事而妬贤能，抑有功而挤有罪，志骄盈而轻旧怨，以吝啬而不行施道乎上，为重招权于下以妨害人，虽欲无危，得乎哉！是以位尊则必危，任重则必废，擅宠则必辱，可立而待也，可炊而傹也。是行也？则堕之者众而持之者寡矣。", "para_ids": [1558]}
{"uid": 1559, "level": "normal", "h1": "《荀子》", "h2": "《儒效篇》第八", "h3": "8．4", "text": "“仲尼将为鲁司寇，沈犹氏不敢朝饮其羊，公慎氏出其妻，慎溃氏踰境而徙，鲁之粥牛马者不豫贾，必蚤正以待之也。居于阙党，阙党之子弟罔不分，有亲者取多，孝弟以化之也。儒者在本朝则美政，在下位则美俗，儒之为人下如是矣。”王曰：“然则其为人上何如？”孙卿曰：“其为人上也广大矣：志意定乎内，礼节脩乎朝，法则度量正乎官，忠信爱利形乎下，行一不义、杀一无罪而得天下，不为也。此君子义信乎人矣，通于四海，则天下应之如讙。是何也？则贵名白而天下治也。故近者歌讴而乐之，远者竭蹶而趋之，四海之内若一家，通达之属莫不从服，夫是之谓人师。《诗》曰：‘自西自东，自南自北，无思不服。’此之谓也。夫其为人下也如彼，其为人上也如此，何谓其无益于人之国也？”昭王曰：“善。”", "para_ids": [1559]}
{"uid": 1560, "level": "normal", "h1": "《荀子》", "h2": "《儒效篇》第八", "h3": "8．11", "text": "客有道曰：“孔子曰：‘周公其盛乎！身贵而愈恭，家富而愈俭，胜敌而愈戒。’”应之曰：“是殆非周公之行，非孔子之言也。武王崩，成王幼，周公屏成王而及武王，履天子之籍，负扆而坐，诸侯趋走堂下。当是时也，夫又谁为恭矣哉！兼制天下，立七十一国，姬姓独居五十三人焉，周之子孙苟不狂惑者，莫不为天下之显诸侯，孰谓周公俭哉！武王之诛纣也，行之日以兵忌，东面而迎太岁，至氾而汎，至怀而坏，至共头而山隧。霍叔惧曰：‘出三日而五灾至，无乃不可乎？’周公曰：‘刳比干而囚箕子，飞廉、恶来知政，夫又恶有不可焉？’遂选马而进，朝食于戚，暮宿乎百泉，旦厌于牧之野，鼓之而纣卒易乡，遂乘殷人而诛纣。盖杀者非周人，因殷人也。故无首虏之获，无蹈难之赏，反而定三革，偃五兵，合天下，立声乐，于是《武》、《象》起而《韶》、《护》废矣。四海之内莫不变心易虑以化顺之，故外阖不闭，跨天下而无蕲。当是时也，夫又谁为戒矣哉！”", "para_ids": [1560]}
{"uid": 1561, "level": "normal", "h1": "《荀子》", "h2": "《儒效篇》第八", "h3": "8．12", "text": "造父者、天下之善御者也，无舆马则无所见其能。羿者、天下之善射者也，无弧矢则无所见其巧。大儒者、善调一天下者也，无百里之地则无所见其功。舆固马选矣，而不能以至远，一日而千里，则非造父也。弓调矢直矣，而不能以射远中微，则非羿也。用百里之地，而不能以调一天下、制强暴，则非大儒也。彼大儒者，虽隐于穷阎漏屋，无置锥之地，而王公不能与之争名；在一大夫之位，则一君不能独畜，一国不能独容，成名况乎诸侯，莫不愿得以为臣；用百里之地而千里之国莫能与之争胜，笞捶暴国，齐一天下，而莫能倾也。是大儒之征也。其言有类，其行有礼，其举事无悔，其持险应变曲当，与时迁徙，与世偃仰，千举万变，其道一也。是大儒之稽也。其穷也，俗儒笑之：其通也，英杰化之，嵬琐逃之，邪说畏之，众人愧之。通则一天下，穷则独立贵名，天不能死，地不能埋，桀、跖之世不能污，非大儒莫之能立，仲尼、子弓是也。", "para_ids": [1561]}
{"uid": 1562, "level": "normal", "h1": "《荀子》", "h2": "《王制篇》第九", "h3": "9．6", "text": "故君人者欲安，则莫若平政爱民矣；欲荣，则莫若隆礼敬士矣；欲立功名，则莫若尚贤使能矣；是君人者之大节也。三节者当，则其馀莫不当矣；三节者不当，则其馀虽曲当，犹将无益也。孔子曰：“大节是也，小节是也，上君也。大节是也，小节非也，一出焉，一入焉，中君也。大节非也，小节虽是也，吾无观其馀矣。”", "para_ids": [1562]}
{"uid": 1563, "level": "normal", "h1": "《荀子》", "h2": "《正论篇》第十八", "h3": "18．7", "text": "世俗之为说者曰：“大古薄葬，棺厚三寸，衣衾三领，葬田不妨田，故不掘也。乱今厚葬，饰棺，故掘也。”是不及知治道，而不察于抇不抇者之所言也。凡人之盗也，必以有为，不以备不足，则以重有馀也。而圣王之生民也，皆使富厚、优犹知足，而不得以有馀过度。故盗不窃、贼不刺，狗豕吐菽粟，而农贾皆能以货财让；风俗之美，男女自不取于涂，而百姓羞拾遗。故孔子曰：“天下有道，盗其先变乎！”虽珠玉满体，文绣充棺，黄金充椁，加之以丹矸，重之以曾青，犀象以为树，琅玕、龙兹、华觐以为实，人犹且莫之抇也。是何也？则求利之诡缓，而犯分之羞大也。", "para_ids": [1563]}
{"uid": 1564, "level": "normal", "h1": "《荀子》", "h2": "《乐论篇》第二十", "h3": "20．11", "text": "孔子曰：“吾观于乡，而知王道之易易也。”", "para_ids": [1564]}
{"uid": 1565, "level": "normal", "h1": "《荀子》", "h2": "《解蔽篇》第二十一", "h3": "21．6", "text": "孔子仁知且不蔽，故学乱术足以为先王者也。一家得周道，举而用之，不蔽于成积也。故德与周公齐，名与三王并，此不蔽之福也。圣人知心术之患，见蔽塞之祸，故无欲无恶，无始无终，无近无远，无博无浅，无古无今，兼陈万物而中县衡焉。是故众异不得相蔽以乱其伦也。何谓衡？曰：道。故心不可以不知道。心不知道，则不可道而可非道。人孰欲得恣而守其所不可以禁其所可？以其不可道之心取人，则必合于不道人，而不合于道人，以其不可道之心，与不可道之人论道人，乱之本也。夫何以知！：心知道，然后可道；可道，然后能守道以禁非道。以其可道之心取人，则合于道人，而不合于不道之人矣。以其可道之心，与道人论非道，治之要也。何患不知？", "para_ids": [1565]}
{"uid": 1566, "level": "normal", "h1": "《荀子》", "h2": "《解蔽篇》第二十一", "h3": "21．7", "text": "故治之要在于知道。人何以知道？曰：心。心何以知？曰：虚壹而静。心未尝不臧也，然而有所谓虚；心未尝不满也，然而有所谓一，心未尝不动也，然而有所谓静。人生而有知，知而有志。志也者、臧也，然而有所谓虚，不以所已臧害所将受谓之虚。心生而有知，知而有异，异也者、同时兼知之。同时兼知之，两也，然而有所谓一，不以夫一害此一谓之壹。心、卧则梦，偷则自行，使之则谋。故心未尝不动也，然而有所谓静，不以梦剧乱知谓之静。未得道而求道者，谓之虚壹而静。作之，则将须道者之虚，虚则入；将事道者之壹，壹则尽；将思道者之静，静则察。知道、察，知道、行，体道者也。虚壹而静，谓之大清明。万物莫形而不见，莫见而不论，莫论而失位。坐于室而见四海，处于今而论久远，䟽观万物而知其情，参稽治乱而通其度，经纬天地而材官万物，制割大理，而宇宙里矣。恢恢广广，孰知其极！睪睪广广，孰知其德！涫涫纷纷，孰知其形！明参日月，大满八极，夫是之谓大人。夫恶有蔽矣哉！心者、形之君也，而神明之主也，出令而无所受令。自禁也，自使也，自夺也，自取也，自行也，自止也。故口可劫而使墨云，形可劫而使诎申，心不可劫而使易意，是之则受，非之则辞。故曰：心容，其择也无禁，必自见，其物也杂博，其精之至也不贰。《诗》云：“采采卷耳，不盈顷筐。嗟我怀人，寘彼周行。”顷筐、易满也，卷耳、易得也，然而不可以贰周行。故曰：心枝则无知，倾则不精，貣则疑惑。以赞稽之，万物可兼知也。身尽其故则美。类不可两也，故知者择一而壹焉。农精于田而不可以为田师，贾精于市而不可以为市师，工精于器而不可以为器师。有人也，不能此三技而可使治三官，曰：精于道者也，非精于物者也。精于物者以物物，精于道者兼物物。故君子壹于道而以赞稽物。壹于道则正，以赞稽物则察，以正志行察论，则万物官矣。昔者，舜之治天下也，不以事诏而万物成。处一之危，其荣满侧；养一之微，荣矣而未知。故《道经》曰：“人心之危，道心之微。”危微之几，惟明君子而后能知之。故人心譬如槃水，正错而勿动，则湛浊在下而清明在上，则足以见须眉而察肤理矣。微风过之，湛浊动乎下，清明乱于上，则不可以得大形之正也。心亦如是矣。故导之以理，养之以清，物莫之倾，则足以定是非、决嫌疑矣。小物引之，则其正外易，其心内倾，则不足以决庶理矣。故好书者众矣，而仓颉独传者、壹也；好稼者众矣，而后稷独传者、壹也；好乐者众矣，而夔独传者、壹也；好义者众矣，而舜独传者、壹也。倕作弓，浮游作矢，而羿精于射；奚仲作车，桑杜作乘马，而造父精于御。自古及今，未尝有两而能精者也。曾子曰：“是其庭可以搏鼠，恶能与我歌矣！”", "para_ids": [1566]}
{"uid": 1567, "level": "normal", "h1": "《荀子》", "h2": "《成相篇》二十五", "h3": "25．1", "text": "请成相，世之殃，愚闇愚闇堕贤良，人主无贤、如瞽无相何伥伥！请布基，慎圣人，愚而自专事不治，主忌苟胜、群臣莫谏必逢灾。论臣过，反其施，尊主安国尚贤义，拒谏饰非、愚而上同国必祸。曷谓罢？国多私，比周还主党与施，远贤近谗、忠臣蔽塞主势移。曷谓贤？明君臣，上能尊主下爱民，主诚听之、天下为一海内宾。主之孽，谗人达，贤能遁逃国乃蹶，愚以重愚、闇以重闇成为桀。世之灾，妬贤能，飞廉知政任恶来，卑其志意、大其园囿高其台。武王怒，师牧野，纣卒易乡启乃下，武王善之、封之于宋立其祖。世之衰，谗人归，比干见刳箕子累，武王诛之、吕尚招麾殷民怀。世之祸，恶贤士，子胥见杀百里徙，穆公得之、强配五伯六卿施。世之愚，恶大儒，逆斥不通孔子拘，展禽三绌、春申道缀基毕输。请牧基，贤者思，尧在万世如见之，谗人罔极、险陂倾侧此之疑。基必施，辨贤、罢，文、武之道同伏戏，由之者治、不由者乱何疑为？凡成相，辨法方，至治之极复后王，慎、墨、季、惠，百家之说诚不详。治复一，脩之吉，君子执之心如结，众人贰之、谗夫弃之形是诘。水至平，端不倾，心术如此象圣人。人而有埶、直而用抴必参天。世无王，穷贤良，暴人刍豢仁糟糠，礼乐灭息、圣人隐伏墨术行。治之经，礼与刑，君子以修百姓宁，明德慎罚、国家既治四海平。治之志，后埶富，君子诚之好以待，处之敦固、有深藏之能远思。思乃精，志之荣，好而壹之神以成，精神相及、一而不贰为圣人。治之道，美不老，君子由之佼以好，下以教诲子弟、上以事祖考。《成相》竭，辞不蹶，君子道之顺以达，宗其贤良、辨其殃孽。", "para_ids": [1567]}
{"uid": 1568, "level": "normal", "h1": "《荀子》", "h2": "《赋篇》第二十六", "h3": "26．6", "text": "天下不治，请陈佹诗：天地易位，四时易乡。列星陨坠，旦暮晦盲。幽闇登昭，日月下藏。公正无私，见谓从横，志爱公利，重楼䟽堂，无私罪人，憼革戒兵。道德纯备，谗口将将。仁人绌约，敖暴擅强，天下幽险，恐失世英。螭龙为蝘蜓，鸱枭为凤皇。比干见刳，孔子拘匡。昭昭乎其知之明也，郁郁乎其遇时之不祥也。拂乎其欲礼义之大行也，闇乎天下之晦盲也。皓天不复，忧无疆也。千岁必反，古之常也。弟子勉学，天不忘也。圣人共手，时几将矣。与愚以疑，愿闻反辞。其《小歌》也：“念彼远方，何其塞矣！仁人诎约，暴人衍矣。忠臣危殆，谗人服矣。”", "para_ids": [1568]}
{"uid": 1569, "level": "normal", "h1": "《荀子》", "h2": "《大略篇》第二十七", "h3": "27．71", "text": "齐人欲伐鲁，忌卞庄子，不敢过卞。晋人欲伐卫，畏子路。不敢过蒲。", "para_ids": [1569]}
{"uid": 1570, "level": "normal", "h1": "《荀子》", "h2": "《大略篇》第二十七", "h3": "27．80", "text": "曾子曰：“孝子言为可闻，行为可见。言为可闻，所以说远也；行为可见，所以说近也。近者说则亲，远者说则附。亲近而附远，孝子之道也。”", "para_ids": [1570]}
{"uid": 1571, "level": "normal", "h1": "《荀子》", "h2": "《大略篇》第二十七", "h3": "27．81", "text": "曾子行，晏子从于郊，曰：“婴闻之，君子赠人以言，庶人赠人以财。婴贫无财，请假于君子，赠吾子以言：乘舆之轮、太山之木也，示诸檃栝，三月五月，为帱菜敝而不反其常。君子之檃栝不可不谨也，慎之。兰、槀本，渐于蜜醴，一佩易之。正君渐于香酒，可谗而得也；君子之所渐，不可不慎也。”", "para_ids": [1571]}
{"uid": 1572, "level": "normal", "h1": "《荀子》", "h2": "《大略篇》第二十七", "h3": "27．82", "text": "人之于文学也，犹玉之于琢磨也。《诗》曰：“如切如瑳，如琢如磨。”谓学问也。和氏之璧、井里之厥也，玉人琢之，为天下宝。子赣、季路，故鄙人也，被文学，服礼义，为天下列士。", "para_ids": [1572]}
{"uid": 1573, "level": "normal", "h1": "《荀子》", "h2": "《大略篇》第二十七", "h3": "27．89", "text": "子贡问于孔子曰：“赐倦于学矣，愿息事君。”孔子曰：“《诗》云：‘温恭朝夕，执事有恪。’事君难，事君焉可息哉！”“然则赐愿息事亲。”孔子曰：“《诗》云：‘孝子不匮，永锡尔类。’事亲难，事亲焉可息哉！”“然则赐愿息于妻子。”孔子曰：“《诗》云：‘刑于寡妻，至于兄弟，以御于家邦。’妻子难，妻子焉可息哉”！“然则赐愿息于朋友。”孔子曰：“《诗》云：‘朋友攸摄，摄以威仪。’朋友难，朋友焉可息哉！”“然则赐愿息耕。”孔子曰：“《诗》云：‘昼尔于茅，宵尔索绹。亟其乘屋，其始播百谷。’耕难，耕焉可息哉”！“然则赐无息者乎？”孔子曰：“望其圹，皋如也，嵮如也，鬲如也，此则知所息矣。”子贡曰：“大哉死乎！君子息焉，小人休焉。”", "para_ids": [1573]}
{"uid": 1574, "level": "normal", "h1": "《荀子》", "h2": "《大略篇》第二十七", "h3": "27．96", "text": "子夏家贫，衣若县鹑。人曰：“子何不仕？”曰：“诸侯之骄我者，吾不为臣；大夫之骄我者，吾不复见。”", "para_ids": [1574]}
{"uid": 1575, "level": "normal", "h1": "《荀子》", "h2": "《大略篇》第二十七", "h3": "27．107", "text": "曾子食鱼，有馀，曰：“洎之。”门人曰：“洎之伤人，不若奥之。”曾子泣涕曰：“有异心乎哉！”伤其闻之晚也。", "para_ids": [1575]}
{"uid": 1576, "level": "normal", "h1": "《荀子》", "h2": "《大略篇》第二十七", "h3": "27．113", "text": "虞舜、孝己孝而亲不爱，比干、子胥忠而君不用，仲尼、颜渊知而穷于世。劫迫于暴国而无所辟之，则崇其善，扬其美，言其所长，而不称其所短也。惟惟而亡者，诽也；博而穷者，訾也；清之而俞浊者，口也。", "para_ids": [1576]}
{"uid": 1577, "level": "normal", "h1": "《荀子》", "h2": "《宥坐篇》第二十八", "h3": "28．1", "text": "孔子观于鲁桓公之庙，有欹器焉。孔子问于守庙者曰：“此为何器？”守庙者曰：“此盖为宥坐之器。”孔子曰：“吾闻宥坐之器者，虚则欹，中则正，满则覆。”孔子顾谓弟子曰：“注水焉！”弟子挹水而注之，中而正，满而覆，虚而欹。孔子喟然而叹曰：“吁！恶有满而不覆者哉！”子路曰：“敢问持满有道乎？”孔子曰：“聪明圣知，守之以愚；功被天下，守之以让；勇力抚世，守之以怯；富有四海，守之以谦。此所谓挹而损之之道也。”", "para_ids": [1577]}
{"uid": 1578, "level": "normal", "h1": "《荀子》", "h2": "《宥坐篇》第二十八", "h3": "28．2", "text": "孔子为鲁摄相，朝七日而诛少正卯。门人进问曰：“夫少正卯、鲁之闻人也，夫子为政而始诛之，得无失乎？”孔子曰：“居！吾语汝其故。人有恶者五，而盗窃不与焉：一曰心达而险，二曰行辟而坚，三曰言伪而辨，四曰记丑而博，五曰顺非而泽。此五者有一于人，则不得免于君子之诛，而少正卯兼有之。故居处足以聚徒成群，言谈足以饰邪营众，强足以反是独立，此小人之桀雄也，不可不诛也。是以汤诛尹谐，文王诛潘止，周公诛管叔，太公诛华仕，管仲诛付里乙，子产诛邓析、史付，此七子者，皆异世同心，不可不诛也。《诗》曰：‘忧心悄悄，愠于群小。’小人成群，斯足忧矣。”", "para_ids": [1578]}
{"uid": 1579, "level": "normal", "h1": "《荀子》", "h2": "《宥坐篇》第二十八", "h3": "28．3", "text": "孔子为鲁司寇，有父子讼者，孔子拘之，三月不别也。其父请止，孔子舍之。季孙闻之不说，曰：“是老也欺予，语予曰：‘为国家必以孝。’今杀一人以戮不孝，又舍之。”冉子以告。孔子慨然叹曰：“呜呼！上失之，下杀之，其可乎！不教其民而听其讼，杀不辜也。三军大败，不可斩也；狱犴不治，不可刑也，罪不在民故也。今嫚令谨诛、贼也，生也有时，敛也无时，暴也；不教而责成功、虐也。已此三者，然后刑可即也。《书》曰：‘义刑义杀，勿庸以即，予维曰未有顺事。’言先教也。”故先王既陈之以道，上先服之；若不可，尚贤以綦之；若不可，废不能以单之；綦三年而百姓从风矣。躬行不从，然后俟之以刑，则民知罪矣。《诗》曰：“尹氏大师，维周之氐，秉国之均，四方是维，天子是庳，卑民不迷。”是以威厉而不试，刑错而不用，此之谓也。今之世则不然：乱其教，繁其刑，其民迷惑而堕焉，则从而制之，是以刑弥繁而邪不胜。三尺之岸而虚车不能登也，百仞之山任负车登焉，何则？陵迟故也。数仞之墙而民不踰也，百仞之山而竖子冯而游焉，陵迟故也。今夫世之陵迟亦久矣，而能使民勿踰乎！《诗》曰：“周道如砥，其直如矢。君子所履，小人所视。眷焉顾之，潸焉出涕！”岂不哀哉！", "para_ids": [1579]}
{"uid": 1580, "level": "normal", "h1": "《荀子》", "h2": "《宥坐篇》第二十八", "h3": "28．5", "text": "孔子观于东流之水，子贡问于孔子曰：“君子之所以见大水必观焉者，是何也？”孔子曰：“夫水、徧与诸生而无为也，似德；其流也埤下裾拘，必循其理，似义；其洸洸乎不淈尽，似道；若有决行之，其应佚若声响，其赴百仞之谷不惧，似勇；主量必平，似法；盈不求概，似正；淖约微达，似察；以出以入，以就鲜絜，似善化；其万折也必东，似志。是故君子见大水必观焉。”", "para_ids": [1580]}
{"uid": 1581, "level": "normal", "h1": "《荀子》", "h2": "《宥坐篇》第二十八", "h3": "28．6", "text": "孔子曰：“吾有耻也，吾有鄙也，吾有殆也：幼不能强学，老无以教之，吾耻之。去其故乡，事君而达，卒遇故人，曾无旧言，吾鄙之。与小人处者，吾殆之也。”", "para_ids": [1581]}
{"uid": 1582, "level": "normal", "h1": "《荀子》", "h2": "《宥坐篇》第二十八", "h3": "28．7", "text": "孔子曰：“如垤而进，吾与之；如丘而止，吾已矣。”今学曾未如肬赘，则具然欲为人师。", "para_ids": [1582]}
{"uid": 1583, "level": "normal", "h1": "《荀子》", "h2": "《宥坐篇》第二十八", "h3": "28．8", "text": "孔子南适楚，厄于陈、蔡之閒，七日不火食，藜羹不糂，弟子皆有饥色。子路进问之，曰：“由闻之：为善者天报之以福，为不善者天报之以祸。今夫子累德、积义、怀美，行之日久矣，奚居之隐也？”孔子曰：“由不识，吾语汝。汝以知者为必用邪？王子比干不见剖心乎！女以忠者为必用邪？关龙逄不见刑乎！女以谏者为必用邪？吴子胥不磔姑苏东门外乎！夫遇、不遇者，时也；贤、不肖者，材也。君子博学、深谋不遇时者多矣。由是观之，不遇世者众矣，何独丘也哉！且夫芷兰生于深林，非以无人而不芳。君子之学，非为通也；为穷而不困，忧而意不衰也，知祸福终始而心不惑也。夫贤、不肖者，材也；为、不为者，人也；遇、不遇者，时也；死生者，命也。今有其人不遇其时，虽贤、其能行乎？苟遇其时，何难之有？故君子博学、深谋、修身、端行以俟其时。”孔子曰：“由！居！吾语汝，昔晋公子重耳霸心生于曹，越王勾践霸心生于会稽，齐桓公小白霸心生于莒。故居不隐者思不远，身不佚者志不广。女庸安知吾不得之桑落之下乎哉！”", "para_ids": [1583]}
{"uid": 1584, "level": "normal", "h1": "《荀子》", "h2": "《宥坐篇》第二十八", "h3": "28．9", "text": "子贡观于鲁庙之北堂，出而问于孔子曰：“乡者，赐观于太庙之北堂，吾亦未辍，还复瞻被北盖，皆𢇍，被有说邪？匠过绝邪？”孔子曰：“太庙之堂，亦尝有说。官致良工，因丽节文，非无良材也，盖曰贵文也。”", "para_ids": [1584]}
{"uid": 1585, "level": "normal", "h1": "《荀子》", "h2": "《子道篇》第二十九", "h3": "29．2", "text": "鲁哀公问于孔子曰：“子从父命，孝乎？臣从君命，贞乎？”三问，孔子不对。孔子趋出，以语子贡曰：“乡者，君问丘也，曰：‘子从父命，孝乎？臣从君命，贞乎？’三问而丘不对，赐以为何如？”子贡曰：“子从父命，孝矣；臣从君命，贞矣，夫子有奚对焉？”孔子曰：“小人哉！赐不识也。昔万乘之国有争臣四人，则封疆不削；千乘之国有争臣三人，则社稷不危；百乘之家有争臣二人，则宗庙不毁。父有争子，不行无礼；士有争友，不为不义。故子从父，奚子孝？臣从君，奚臣贞？审其所以从之之谓孝、之谓贞也。”", "para_ids": [1585]}
{"uid": 1586, "level": "normal", "h1": "《荀子》", "h2": "《子道篇》第二十九", "h3": "29．3", "text": "子路问于孔子曰：“有人于此，夙兴夜寐，耕耘树艺，手足胼胝以养其亲，然而无孝之名，何也？”孔子曰：“意者身不敬与？辞不逊与？色不顺与？古之人有言曰：‘衣与，缪与，不女聊。’今夙兴夜寐，耕耘树艺，手足胼胝以养其亲，无此三者，则何为而无孝之名也，意者所友非仁人邪？”孔子曰：“由，志之，吾语汝：虽有国士之力，不能自举其身，非无力也，势不可也。故入而行不脩，身之罪也；出而名不章，友之过也。故君子入则笃行，出则友贤，何为而无孝之名也？”", "para_ids": [1586]}
{"uid": 1587, "level": "normal", "h1": "《荀子》", "h2": "《子道篇》第二十九", "h3": "29．4", "text": "子路问于孔子曰：“鲁大夫练而床，礼邪？”孔子曰：“吾不知也。”子路出，谓子贡曰：“吾以夫子为无所不知，夫子徒有所不知。”子贡曰：“女何问哉？”子路曰：“由问鲁大夫练而床，礼邪？夫子曰：‘吾不知也。’”子贡曰：“吾将为汝问之。”子贡问曰：“练而床，礼邪？”孔子曰：“非礼也。”子贡出，谓子路曰：“女谓夫子为有所不知乎？夫子徒无所不知，汝问非也。礼、居是邑不非其大夫。”", "para_ids": [1587]}
{"uid": 1588, "level": "normal", "h1": "《荀子》", "h2": "《子道篇》第二十九", "h3": "29．5", "text": "子路盛服见孔子，孔子曰：“由，是裾裾何也？昔者，江出于岷山，其始出也，其源可以滥觞，及其至江之津也，不放舟、不避风则不可涉也，非唯下流水多邪？今汝衣服既盛，颜色充盈，天下且孰肯谏汝矣？由！”子路趋而出，改服而入，盖犹若也。孔子曰：“志之，吾语女：慎于言者不华，慎于行者不伐，色知而有能者、小人也。故君子知之曰知之，不知曰不知，言之要也；能之曰能之，不能曰不能，行之至也。言要则知，行至则仁。既知且仁，夫恶有不足矣哉！”", "para_ids": [1588]}
{"uid": 1589, "level": "normal", "h1": "《荀子》", "h2": "《子道篇》第二十九", "h3": "29．6", "text": "子路入，子曰：“由，知者若何？仁者若何？”子路对曰：“知者使人知己，仁者使人爱己。”子曰：“可谓士矣。”子贡入，子曰：“赐，知者若何？仁者若何？”子贡对曰：“知者知人，仁者爱人。”子曰：“可谓士君子矣。”颜渊入，子曰：“回，知者若何？仁者若何？”颜渊对曰：“知者自知，仁者自爱。”子曰：“可谓明君子矣。”", "para_ids": [1589]}
{"uid": 1590, "level": "normal", "h1": "《荀子》", "h2": "《子道篇》第二十九", "h3": "29．7", "text": "子路问于孔子曰：“君子亦有忧乎？”孔子曰：“君子，其未得也，则乐其意，既已得之，又乐其治，是以有终身之乐，无一日之忧。小人者，其未得也，则忧不得，既已得之，又恐失之，是以有终身之忧，无一日之乐也。”", "para_ids": [1590]}
{"uid": 1591, "level": "normal", "h1": "《荀子》", "h2": "《法行篇》第三十", "h3": "30．2", "text": "曾子曰：“无内人之䟽而外人之亲，无身不善而怨人，无刑已至而呼天。内人之踈而外人之亲，不亦反乎！身不善而怨人，不亦远乎！刑已至而呼天，不亦晚乎！《诗》曰：‘涓涓源水，不雝不塞。毂已破碎，乃大其辐。事已败矣，乃重大息。’其云益乎！”", "para_ids": [1591]}
{"uid": 1592, "level": "normal", "h1": "《荀子》", "h2": "《法行篇》第三十", "h3": "30．3", "text": "曾子病，曾元持足。曾子曰：“元，志之！吾语汝：夫鱼鳖鼋鼍犹以渊为浅而堀穴其中，鹰鸢犹以山为卑而增巢其上，及其得也，必以饵。故君子苟能无以利害义，则耻辱亦无由至矣。”", "para_ids": [1592]}
{"uid": 1593, "level": "normal", "h1": "《荀子》", "h2": "《法行篇》第三十", "h3": "30．4", "text": "子贡问于孔子曰：“君子之所以贵玉而贱珉者，何也？为夫玉之少而珉之多邪？”孔子曰：“恶！赐，是何言也？夫君子岂多而贱之、少而贵之哉！夫玉者、君子比德焉，温润而泽，仁也；栗而理，知也；坚刚而不屈，义也；廉而不刿，行也；折而不桡，勇也；瑕适并见，情也；扣之，其声清扬而远闻，其止辍然，辞也。故虽有珉之雕雕，不若玉之章章。《诗》曰：‘言念君子，温其如玉。’此之谓也。”", "para_ids": [1593]}
{"uid": 1594, "level": "normal", "h1": "《荀子》", "h2": "《法行篇》第三十", "h3": "30．5", "text": "曾子曰：“同游而不见爱者，吾必不仁也；交而不见敬者，吾必不长也；临财而不见信者，吾必不信也。三者在身，曷怨人？怨人者穷，怨天者无识。失之己而反诸人，岂不亦迂哉！”", "para_ids": [1594]}
{"uid": 1595, "level": "normal", "h1": "《荀子》", "h2": "《法行篇》第三十", "h3": "30．6", "text": "南郭惠子问于子贡曰：“夫子之门，何其杂也？”子贡曰：“君子正身以俟，欲来者不距，欲去者不止。且夫良医之门多病人，隐栝之侧多枉木，是以杂也。”", "para_ids": [1595]}
{"uid": 1596, "level": "normal", "h1": "《荀子》", "h2": "《法行篇》第三十", "h3": "30．7", "text": "孔子曰：“君子有三恕。有君不能事，有臣而求其使，非恕也；有亲不能报，有子而求其孝，非恕也；有兄不能敬，有弟而求其听令，非恕也。士明于此三恕，则可以端身矣。”", "para_ids": [1596]}
{"uid": 1597, "level": "normal", "h1": "《荀子》", "h2": "《法行篇》第三十", "h3": "30．8", "text": "孔子曰：“君子有三思，而不可不思也。少而不学，长无能也；老而不教，死无思也；有而不施，穷无与也。是故君子少思长则学，老思死则教，有思穷则施也。”", "para_ids": [1597]}
{"uid": 1598, "level": "normal", "h1": "《荀子》", "h2": "《哀公篇》第三十一", "h3": "31．1", "text": "鲁哀公问于孔子曰：“吾欲论吾国之士，与之治国，敢问何如取之邪？”孔子对曰：“生今之世，志古之道，居今之俗，服古之服，舍此而为非者，不亦鲜乎！”哀公曰：“然则夫章甫、絇屦、绅带而搢笏者，此皆贤乎？”孔子对曰：“不必然。夫端衣、玄裳、絻而乘路者，志不在于食荤；斩衰、菅屦、杖而啜粥者，志不在于酒肉。生今之世，志古之道，居今之俗，服古之服，舍此而为非者，虽有、不亦鲜乎！”哀公曰：“善。”", "para_ids": [1598]}
{"uid": 1599, "level": "normal", "h1": "《荀子》", "h2": "《哀公篇》第三十一", "h3": "31．2", "text": "孔子曰：“人有五仪：有庸人，有士，有君子，有贤人，有大圣。”哀公曰：“敢问何如斯可谓庸人矣？”孔子对曰：“所谓庸人者，口不能道善言，心不知邑邑；不知选贤人善士而讬其身焉以为己忧，动行不知所务，止立不知所定；日选择于物，不知所贵；从物如流，不知所归；五凿为正，心从而坏；如此，则可谓庸人矣。”", "para_ids": [1599]}
{"uid": 1600, "level": "normal", "h1": "《荀子》", "h2": "《哀公篇》第三十一", "h3": "31．3", "text": "哀公曰：“善！敢问何如斯可谓士矣？”孔子对曰：“所谓士者，虽不能尽道术，必有率也：虽不能徧美善，必有处也。是故知不务多，务审其所知；言不务多，务审其所谓；行不务多，务审其所由。故知既已知之矣，言既已谓之矣，行既已由之矣，则若性命肌肤之不可易也。故富贵不足以益也，卑贱不足以损也，如此，则可谓士也。”", "para_ids": [1600]}
{"uid": 1601, "level": "normal", "h1": "《荀子》", "h2": "《哀公篇》第三十一", "h3": "31．4", "text": "哀公曰：“善！敢问何如斯可谓之君子矣？”孔子对曰：“所谓君子者，言忠信而心不德，仁义在身而色不伐，思虑明通而辞不争，故犹然如将可及者，君子也。”哀公曰：“善！敢问何如斯可谓贤人矣？”孔子对曰：“所谓贤人者，行中规绳而不伤于本，言足法于天下而不伤于身，富有天下而无怨财，布施天下而不病贫，如此，则谓贤人矣。”", "para_ids": [1601]}
{"uid": 1602, "level": "normal", "h1": "《荀子》", "h2": "《哀公篇》第三十一", "h3": "31．5", "text": "哀公曰：“善！敢问何如斯可谓大圣矣？”孔子对曰：“所谓大圣者，知通乎大道，应变而不穷，辨乎万物之情性者也。大道者、所以变化遂成万物也，情性者、所以理然不、取舍也。是故其事大辨乎天地，明察乎日月，总要万物于风雨，缪缪肫肫，其事不可循，若天之嗣，其事不可识，百姓淡然不识其邻，若此，则可谓大圣矣。”哀公曰：“善！”", "para_ids": [1602]}
{"uid": 1603, "level": "normal", "h1": "《荀子》", "h2": "《哀公篇》第三十一", "h3": "31．6", "text": "鲁哀公问舜冠于孔子，孔子不对。三问，不对。哀公曰：“寡人问舜冠于子，何以不言也？”孔子对曰：“古之王者，有务而拘领者矣，其政好生而恶杀焉，是以凤在列树，麟在郊野，乌鹊之巢可俯而窥也。君不此问而问舜冠，所以不对也。”", "para_ids": [1603]}
{"uid": 1604, "level": "normal", "h1": "《荀子》", "h2": "《哀公篇》第三十一", "h3": "31．7", "text": "鲁哀公问于孔子曰：“寡人生于深宫之中，长于妇人之手，寡人未尝知哀也，未尝知忧也，未尝知劳也，未尝知惧也，未尝知危也。”孔子曰：“君之所问，圣君之问也。丘、小人也，何足以知之？”曰：“非吾子无所闻之也。”孔子曰：“君入庙门而右，登自胙阶，仰视榱栋，俛见几筵，其器存，其人亡，君以此思哀，则哀将焉而不至矣！君昧爽而栉冠，平明而听朝，一物不应，乱之端也，君以此思忧，则忧将焉而不至矣！君平明而听朝，日昃而退，诸侯之子孙必有在君之末庭者，君以此思劳，则劳将焉而不至矣！君出鲁之四门以望鲁四郊，亡国之虚则必有数盖焉，君以此思惧，则惧将焉而不至矣！且丘闻之：君者、舟也，庶人者、水也。水则载舟，水则覆舟；君以此思危，则危将焉而不至矣！”", "para_ids": [1604]}
{"uid": 1605, "level": "normal", "h1": "《荀子》", "h2": "《哀公篇》第三十一", "h3": "31．8", "text": "鲁哀公问于孔子曰：“绅、委、章甫，有益于仁乎？”孔子蹴然曰：“君号然也！资衰、苴杖者不听乐，非耳不能闻也，服使然也。黼衣、黻裳者不茹荤，非口不能味也，服使然也。且丘闻之，好肆不守折，长不为市。窃其有益与其无益，君其知之矣。”", "para_ids": [1605]}
{"uid": 1606, "level": "normal", "h1": "《荀子》", "h2": "《哀公篇》第三十一", "h3": "31．9", "text": "鲁哀公问于孔子曰：“请问取人？”孔子对曰：“无取健，无取詌，无取口啍。健、贪也，詌、乱也，口啍、诞也。故弓调而后求劲焉，马服而后求良焉，士信悫而后求知能焉。士不信悫而有多知能，譬之其豺狼也，不可以身尒也。语曰：‘桓公用其贼，文公用其盗。’故明主任计不信怒，闇主信怒不任计。计胜怒则强，怒胜计则亡。”", "para_ids": [1606]}
{"uid": 1607, "level": "normal", "h1": "《荀子》", "h2": "《哀公篇》第三十一", "h3": "31．10", "text": "定公问于颜渊曰：“子亦闻东野毕之善驭乎？”颜渊对曰：“善则善矣。虽然，其马将失。”定公不悦，入谓左右曰：“君子固谗人乎？”三日而校来谒，曰：“东野毕之马失。两骖列，两服入厩。”定公越席而起，曰：“趋驾召颜渊！”颜渊至，定公曰：“前日，寡人问吾子，吾子曰：‘东野毕之驭，善则善矣。虽然，其马将失。’不识吾子何以知之？”颜渊对曰：“臣以政知之，昔舜巧于使民而造父巧于使马。舜不穷其民，造父不穷其马，是以舜无失民，造父无失马也。今东野毕之驭也，上车执辔，衔体正矣；步骤驰骋，朝礼毕矣；历险致远，马力尽矣。然犹求马不已，是以知之也。”定公曰：“善！可得少进乎？”颜渊对曰：“臣闻之：鸟穷则啄，兽穷则攫，人穷则诈。自古及今，未有穷其下而能无危者也。”", "para_ids": [1607]}
{"uid": 1608, "level": "normal", "h1": "《荀子》", "h2": "《尧问篇》第三十二", "h3": "32．5", "text": "子贡问于孔子曰：“赐为人下而未知也。”孔子曰：“为人下者乎？其犹土也？深抇之而得甘泉焉，树之而五谷播焉，草木殖焉，禽兽育焉，生则立焉，死则入焉，多其功而不惪。为人下者，其犹土也。”", "para_ids": [1608]}
{"uid": 1609, "level": "normal", "h1": "《荀子》", "h2": "《尧问篇》第三十二", "h3": "32．7", "text": "为说者曰：“孙卿不及孔子。”是不然。孙卿迫于乱世，鰌于严刑，上无贤主，下遇暴秦，礼义不行，教化不成，仁者诎约，天下冥冥，行全剌之，诸侯大倾。当是时也，知者不得虑，能者不得治，贤者不得使，故君上蔽而无覩，贤人距而不受。然则孙卿怀将圣之心，蒙佯狂之色，视天下以愚。《诗》曰：“既明且哲，以保其身。”此之谓也。是其所以名声不白，徒与不众，光辉不博也。今之学者得孙卿之遗言馀教，足以为天下法式表仪，所存者神，所过者化。观其善行，孔子弗过，世不详察，云非圣人，柰何！天下不治，孙卿不遇时也。德若尧、禹，世少知之。方术不用，为人所疑。其知至明，循道正行，足以为纪纲。呜呼！贤哉！宜为帝王。天地不知，善桀、纣，杀贤良。比干剖心，孔子拘匡；接舆辟世，箕子佯狂；田常为乱，阖闾擅强。为恶得福，善者有殃。今为说者又不察其实，乃信其名。时世不同，誉何由生？不得为政，功安能成？志修德厚，孰谓不贤乎！", "para_ids": [1609]}
{"uid": 1610, "level": "normal", "h1": "《晏子春秋》", "h2": "《谏》上·《景公衣狐白裘不知天寒晏子谏》", "h3": "1．21", "text": "景公之时，雨雪三日而不霁。公被狐白之裘，坐于堂侧阶。晏子入见，立有间，公曰：“怪哉！雨雪三日而天不寒。”晏子对曰：“天不寒乎？”公笑。晏子曰：“婴闻古之贤君饱而知人之饥，温而知人之寒，逸而知人之劳。今君不知也。”公曰：“善！寡人闻命矣。”乃令出裘发粟以与饥寒者。令所睹于涂者，无问其乡；所睹于里者，无问其家；循国计数，无言其名。士既事者兼月，疾者兼岁。孔子闻之曰：“晏子能明其所欲，景公能行其所善也。”", "para_ids": [1610]}
{"uid": 1611, "level": "normal", "h1": "《晏子春秋》", "h2": "《谏》上·《景公从畋十八日不返国晏子谏》", "h3": "1．24", "text": "景公畋于署梁，十有八日而不返。晏子自国往见公。比至，衣冠不正，不革衣冠，望游而驰。公望见晏子，下而急带曰：“夫子何为遽乎？国家得无有故乎？”晏子对曰：“不亦急也！虽然，婴愿有复也。国人皆以君为安野而不安国，好兽而恶民，毋乃不可乎？”公曰：“何哉？为夫妇狱讼之不正乎？则泰士子牛存矣；为社稷宗庙之不享乎？则泰祝子游存矣；为诸侯宾客莫之应乎？则行人子羽存矣；为田野之不辟，仓库之不实乎？则申田存焉；为国家之有馀不足聘乎？则吾子存矣。寡人之有五子，犹心之有四支，心有四支，故心得佚焉。今寡人有五子，故寡人得佚焉，岂不可哉！”晏子对曰：“婴闻之，与君言异。若乃心之有四支，而心得佚焉，则可；令四支无心，十有八日，不亦久乎！”公于是罢畋而归。", "para_ids": [1611]}
{"uid": 1612, "level": "normal", "h1": "《晏子春秋》", "h2": "《谏》下·《景公冬起大台之役晏子谏》", "h3": "2．5", "text": "晏子使于鲁，比其返也，景公使国人起大台之役，岁寒不已，役之冻馁者乡有焉，国人望晏子。晏子至，已复事，公延坐，饮酒乐，晏子曰：“君若赐臣，臣请歌之。”歌曰：“庶民之言曰：‘冻水洗我，若之何！太上靡散我，若之何！’”歌终，喟然流涕。公就止之曰：“夫子曷为至此？殆为大台之役夫！寡人将速罢之。”晏子再拜。出而不言，遂如大台，执朴鞭其不务者，曰：“吾细人也，皆有盖庐，以避燥湿，君为壹台而不速成，何为？”国人皆曰：“晏子助天为虐。”晏子归，未至，而君出令趣罢役，车驰而人趋。仲尼闻之，喟然叹曰：“古之善为人臣者，声名归之君，祸灾归之身，入则切磋其君之不善，出则高誉其君之德义，是以虽事惰君，能使垂衣裳，朝诸侯，不敢伐其功。当此道者，其晏子是耶！”", "para_ids": [1612]}
{"uid": 1613, "level": "normal", "h1": "《晏子春秋》", "h2": "《谏》下·《景公嬖妾死守之三日不歛晏子谏》", "h3": "2．21", "text": "景公之嬖妾婴子死，公守之，三日不食，肤著于席不去。左右以复，而君无听焉。晏子入，复曰：“有术客与医俱言曰：‘闻婴子病死，愿请治之。’”公喜，遽起，曰：“病犹可为乎？”晏子曰：“客之道也，以为良医也，请尝试之。君请屏，洁沐浴饮食，间病者之宫，彼亦将有鬼神之事焉。”公曰：“诺。”屏而沐浴。晏子令棺人入歛，已歛，而复曰：“医不能治病，已殓矣，不敢不以闻。”公作色不说，曰：“夫子以医命寡人，而不使视，将歛而不以闻，吾之为君，名而已矣。”晏子曰：“君独不知死者之不可以生耶？婴闻之，君正臣从谓之顺，君僻臣从谓之逆。今君不道顺而行僻，从邪者迩，道善者远，谗谀萌通，而贤良废灭，是以谄谀繁于闾，邪行交于国也。昔吾先君桓公用管仲而霸，嬖乎竖刁而灭，今君薄于贤人之礼，而厚嬖妾之哀。且古圣王畜私不伤行，殓死不失爱，送死不失哀。行伤则溺己，爱失则伤生，哀失则害性。是故圣王节之也。死即毕殓，不留生事，棺椁衣衾，不以害生养，哭泣处哀，不以害生道。今朽尸以留生，广爱以伤行，循哀以害性，君之失矣。故诸侯之宾客惭入吾国，本朝之臣惭守其职，崇君之行，不可以导民；从君之欲，不可以持国。且婴闻之，朽而不殓，谓之僇尸，臭而不收，谓之陈胔。反明王之性，行百姓之诽，而内嬖妾于僇胔，此之为不可。”公曰：“寡人不识，请因夫子而为之。”晏子复曰：“国之士大夫，诸侯四邻宾客，皆在外，君其哭而节之。”仲尼闻之曰：“星之昭昭，不若月之曀曀，小事之成，不若大事之废，君子之非，贤于小人之是也。其晏子之谓欤！”", "para_ids": [1613]}
{"uid": 1614, "level": "normal", "h1": "《晏子春秋》", "h2": "《问》上·《景公问欲善齐国之政以干霸王晏子对以官未具》", "h3": "3．6", "text": "景公问晏子曰：“吾欲善治齐国之政，以干霸王之诸侯。”晏子对曰：“官未具也。臣数以闻，而君不肯听也。故臣闻仲尼居处惰倦，廉隅不正，则季次、原宪侍；气郁而疾，志意不通，则仲由、卜商侍；德不盛，行不厚，则颜回、骞、雍侍。今君之朝臣万人，兵车千乘，不善政之所失于下，霣坠于民者众矣，未有能士敢以闻者。臣故曰：官未具也。”公曰：“寡人欲从夫子而善齐国之政，可乎？”对曰：“婴闻之，国有具官，然后其政可善。”公作色不说，曰：“齐国虽小，则可谓官不具？”对曰：“此非臣之所复也。昔吾先君桓公身体惰懈，辞令不给，则隰朋暱侍；左右多过，狱谳不中，则弦甯暱侍；田野不修，民氓不安，则甯戚暱侍；军吏怠，戎士偷，则王子成甫暱侍；居处佚怠，左右慑畏，繁乎乐，省乎治，则东郭牙暱侍；德义不中，信行衰微，则管子暱侍。先君能以人之长续其短，以人之厚补其薄，是以辞令穷远而不逆，兵加于有罪而不顿，是故诸侯朝其德，而天子致其胙。今君之过失多矣，未有一士以闻者也。故曰：官不具。”公曰：“善。”", "para_ids": [1614]}
{"uid": 1615, "level": "normal", "h1": "《晏子春秋》", "h2": "《问》上·《景公问为政何患晏子对以善恶不分》", "h3": "3．30", "text": "景公问于晏子曰：“为政何患？”晏子对曰：“患善恶之不分。”公曰：“何以察之？”对曰：“审择左右。左右善，则百僚各得其所宜，而善恶分。”孔子闻之曰：“此言也信矣！善进，则不善无由入矣；不善进，则善无由入矣。”", "para_ids": [1615]}
{"uid": 1616, "level": "normal", "h1": "《晏子春秋》", "h2": "《问》下·《曾子问不谏上不顾民以成行义者晏子对以何以成也》", "h3": "4．31", "text": "曾子问晏子曰：“古者尝有上不谏上，下不顾民，退处山谷，以成行义者也？”晏子对曰：“察其身无能也，而讬乎不欲谏上，谓之诞意也。上惛乱，德义不行，而邪辟朋党，贤人不用，士亦不易其行，而从邪以求进，故有隐有不隐。其行法，士也，迺夫议上，则不取也。夫上不谏上，下不顾民，退处山谷，婴不识其何以为成行义者也。”", "para_ids": [1616]}
{"uid": 1617, "level": "normal", "h1": "《晏子春秋》", "h2": "《问》下·《曾子问不谏上不顾民以成行义者晏子对以何以成也》", "h3": "4．32", "text": "《梁丘据问子事三君不同心晏子对以一心可以事百君》梁丘据问晏子曰：“子事三君，君不同心，而子俱顺焉，仁人固多心乎？”晏子对曰：“婴闻之，顺爱不懈，可以使百姓，暴强不忠，不可以使一人。一心可以事百君，三心不可以事一君。”仲尼闻之曰：“小子识之！晏子以一心事百君者也。”", "para_ids": [1617]}
{"uid": 1618, "level": "normal", "h1": "《晏子春秋》", "h2": "《杂》上·《晋欲攻齐使人往观晏子以礼侍而折其谋》", "h3": "5．17", "text": "晋平公欲伐齐，使范昭往观焉。景公觞之，饮酒酣，范昭曰：“请君之弃罇。”公曰：“酌寡人之罇，进之于客。”范昭已饮，晏子曰：“彻罇，更之。”罇觯具矣，范昭佯醉，不悦而起舞，谓太师曰：“能为我调成周之乐乎？吾为子舞之。”太师曰：“冥臣不习。”范昭趋而出。景公谓晏子曰：“晋、大国也，使人来将观吾政，今子怒大国之使者，将柰何？”晏子曰：“夫范昭之为人也，非陋而不知礼也，且欲试吾君，臣故绝之也。”景公为太师曰：“子何以不为客调成周之乐乎？”太师对曰：“夫成周之乐，天子之乐也，若调之，必人主舞之。今范昭、人臣也，而欲舞天子之乐，臣故不为也。”范昭归以报平公曰：“齐未可伐也。臣欲试其君，而晏子识之；臣欲犯其乐，而太师知之。”仲尼闻之曰：“夫不出于尊俎之间，而知冲千里之外，其晏子之谓也。！而太师其与焉。”", "para_ids": [1618]}
{"uid": 1619, "level": "normal", "h1": "《晏子春秋》", "h2": "《杂》上·《景公使鲁有事已仲尼以为知礼》", "h3": "5．22", "text": "晏子使鲁，仲尼命门弟子往观。子贡反，报曰：“孰谓晏子习于礼乎？夫礼曰：‘登阶不历，堂上不趋，授玉不跪。’今晏子皆反此，孰谓晏子习于礼者？”晏子既已有事于鲁君，退见仲尼，仲尼曰：“夫礼，登阶不历，堂上不趋，授玉不跪。夫子反此乎？”晏子曰：“婴闻两楹之间，君臣有位焉，君行其一，臣行其二。君之来遬，是以登阶历、堂上趋以及位也。君授玉卑，故跪以下之。且吾闻之，大者不踰闲，小者出入可也。”晏子出，仲尼送之以宾客之礼，反，命门弟子曰：“不计之义，维晏子为能行之。”", "para_ids": [1619]}
{"uid": 1620, "level": "normal", "h1": "《晏子春秋》", "h2": "《杂》上·《曾子将行晏子送之而赠以善言》", "h3": "5．24", "text": "曾子将行，晏子送之曰：“婴闻之，君子赠人以轩，不若以言。婴请以言之，以轩乎？”曾子曰：“请以言。”晏子曰：“今夫车轮，山之直木也，良匠揉之，其圆中规，虽有槁暴，不复嬴矣，故君子慎隐揉。和氏之璧，井里之困也，良工修之，则为存国之宝，故君子慎所修。今夫兰本，三年而成，湛之苦酒，则君子不近，庶人不佩；湛之麋醢，而贾匹马矣。非兰本美也，所湛然也。愿子之必求所湛。婴闻之，君子居必择乡，游必就士，择居所以求士，求士所以辟患也。婴闻之汩常移质，习俗移性，不可不慎也。”", "para_ids": [1620]}
{"uid": 1621, "level": "normal", "h1": "《晏子春秋》", "h2": "《杂》上·《晏子居丧逊畣家老仲尼善之》", "h3": "5．31", "text": "晏子居晏桓子之丧，麤衰，斩，苴绖带，杖，菅屦，食粥，居倚庐，寝苫，枕草。其家老曰：“非大夫丧父之礼也。”晏子曰：“唯卿为大夫。”曾子以闻孔子，孔子曰：“晏子可谓能远害矣。不以己之是驳人之非，逊辞以避咎，义也夫！”", "para_ids": [1621]}
{"uid": 1622, "level": "normal", "h1": "《晏子春秋》", "h2": "《重而异者》·《景公台成盆成适愿合葬其母晏子谏而许》", "h3": "7．11", "text": "景公宿于路寝之宫，夜分，闻西方有男子哭者，公悲之。明日朝，问于晏子曰：“寡人夜者闻西方有男子哭者，声甚哀，气甚悲，是奚为者也？寡人哀之。”晏子对曰：“西郭徒居布衣之士盆成适也。父之孝子，兄之顺弟也。又尝为孔子门人。今其母不幸而死，祔柩未葬，家贫，身老，子𡥶，恐力不能合祔，是以悲也。”公曰：“子为寡人弔之，因问其偏祔何所在？”晏子奉命往弔，而问偏之所在。盆成适再拜，稽首而不起，曰：“偏祔寄于路寝，得为地下之臣，拥札掺笔，给事宫殿中右陛之下，愿以某日送，未得君之意也。穷困无以图之，布唇枯舌，焦心热中，今君不辱而临之，愿君图之。”晏子曰：“然。此人之甚重者也，而恐君不许也。”盆成适蹶然曰：“凡在君耳！且臣闻之，越王好勇，其民轻死；楚灵王好细腰，其朝多饿人；子胥忠其君，故天下皆愿得以为臣；曾参、孝己爱其亲，故天下皆愿得以为子。今为人子臣，而离散其亲戚，孝乎哉？足以为子臣乎？若此而得祔，是生臣而安死母也；若此而不得，则臣请挽尸车而寄之于国门外宇溜之下，身不敢饮食，拥辕执辂，木干鸟栖，袒肉暴骸，以望君愍之。贱臣虽愚，窃意明君哀而不忍也。”晏子入，复乎公，公忿然作色而怒曰：“子何必患若言而教寡人乎？”晏子对曰：“婴闻之，忠不避危，爱无恶言。且婴固以难之矣。今君营处为游观，既夺人有，又禁其葬，非仁也；肆心傲听，不恤民忧，非义也。若何勿听？”因道盆成适之辞。公喟然太息曰：“悲乎哉！子勿复言。”迺使男子袒免，女子发笄者以百数，为开凶门，以迎盆成适。适脱衰绖，冠条缨，墨缘，以见乎公。公曰：“吾闻之，五子不满隅，一子可满朝，非迺子耶！”盆成适于是临事不敢哭，奉事以礼，毕，出门，然后举声焉。", "para_ids": [1622]}
{"uid": 1623, "level": "normal", "h1": "《晏子春秋》", "h2": "《重而异者》·《仲尼称晏子行补三君而不有果君子也》", "h3": "7．28", "text": "仲尼曰：“灵公污，晏子事之以整齐；庄公壮，晏子事之以宣武；景公奢，晏子事之以恭俭：君子也！相三君而善不通下，晏子、细人也。”晏子闻之，见仲尼曰：“婴闻君子有讥于婴，是以来见。如婴者，岂能以道食人者哉！婴之宗族待婴而祀其先人者数百家，与齐国之閒士待婴而举火者数百家，臣为此仕者也。如臣者，岂能以道食人者哉！”晏子出，仲尼送之以宾客之礼，再拜其辱。反，命门弟子曰：“救民之姓而不夸，行补三君而不有，晏子果君子也。”", "para_ids": [1623]}
{"uid": 1624, "level": "normal", "h1": "《晏子春秋》", "h2": "《不合经术者》·《仲尼见景公景公欲封之晏子以为不可》", "h3": "8．1", "text": "仲尼之齐，见景公，景公说之，欲封之以尔稽，以告晏子。晏子对曰：“不可。彼浩裾自顺，不可以教下；好乐绥于民，不可使亲治；立命而建事，不可守职；厚葬破民贫国，久丧遁哀费日，不可使子民；行之难者在内，而传者无其外，故异于服，勉于容，不可以道众而驯百姓。自大贤之灭，周室之卑也，威仪加多，而民行滋薄；声乐繁充，而世德滋衰。今孔丘盛声乐以侈世，饰弦歌鼓舞以聚徒，繁登降之礼以示仪，务趋翔之节以观众，传学不可以仪世，劳思不可以补民，兼寿不能殚其教，当年不能究其礼，积财不能赡其乐，繁饰邪术以营世君，盛为声乐以淫愚其民。其道也，不可以示世；其教也，不可以导民。今欲封之，以移齐国之俗，非所以导众存民也。”公曰：“善。”于是厚其礼而留其封，敬见不问其道，仲尼迺行。", "para_ids": [1624]}
{"uid": 1625, "level": "normal", "h1": "《晏子春秋》", "h2": "《不合经术者》·《景公上路寝闻哭声问梁丘据晏子对》", "h3": "8．2", "text": "景公上路寝，闻哭声。曰：“吾若闻哭声，何为者也？”梁丘据对曰：“鲁孔丘之徒鞠语者也。明于礼乐，审于服丧，其母死，葬埋甚厚，服丧三年，哭泣甚疾。”公曰：“岂不可哉！”而色悦之。晏子曰：“古者圣人，非不知能繁登降之礼，制规矩之节，行表缀之数以教民，以为烦人留日，故制礼不羨于便事；非不知能扬干戚钟鼓竽瑟以劝众也，以为费财留工，故制乐不羨于和民；非不知能累世殚国以奉死，哭泣处哀以持久也，而不为者，知其无补死者而深害生者，故不以导民。今品人饰礼烦事，羨乐淫民，崇死以害生，三者，圣王之所禁也。贤人不用，德毁俗流，故三邪得行于世。是非贤不肖杂，上妄说邪，故好恶不足以导众。此三者，路世之政，单事之教也。公曷为不察，声受而色悦之？”", "para_ids": [1625]}
{"uid": 1626, "level": "normal", "h1": "《晏子春秋》", "h2": "《不合经术者》·《仲尼见景公景公曰先生奚不见寡人宰乎》", "h3": "8．3", "text": "仲尼游齐，见景公。景公曰：“先生奚不见寡人宰乎？”仲尼对曰：“臣闻晏子事三君而得顺焉，是有三心，所以不见也。”仲尼出，景公以其言告晏子，晏子对曰：“不然！非婴为三心，三君为一心故，三君皆欲其国之安，是以婴得顺也。婴闻之，是而非之，非而是之，犹非也。孔丘必据处此一心矣。”", "para_ids": [1626]}
{"uid": 1627, "level": "normal", "h1": "《晏子春秋》", "h2": "《不合经术者》·《仲尼之齐见景公而不见晏子子贡致问》", "h3": "8．4", "text": "仲尼之齐，见景公而不见晏子。子贡曰：“见君不见其从政者，可乎？”仲尼曰：“吾闻晏子事三君而顺焉，吾疑其为人。”晏子闻之，曰：“婴则齐之世民也，不维其行，不识其过，不能自立也。婴闻之，有幸见爱，无幸见恶，诽誉为类，声响相应，见行而从之者也。婴闻之，以一心事三君者，所以顺焉；以三心事一君者，不顺焉。今未见婴之行，而非其顺也。婴闻之，君子独立不惭于影，独寝不惭于魂。孔子拔树削迹，不自以为辱；穷陈蔡，不自以为约；非人不得其故，是犹泽人之非斤斧，山人之非纲罟也。出之其口，不知其困也，始吾望儒而贵之，今吾望儒而疑之。”仲尼闻之，曰：“语有之：言发于尔，不可止于远也；行存于身，不可掩于众也。吾窃议晏子而不中夫人之过，吾罪几矣！丘闻君子过人以为友，不及人以为师。今丘失言于夫子，夫子讥之，是吾师也。”因宰我而谢焉，然仲尼见之。", "para_ids": [1627]}
{"uid": 1628, "level": "normal", "h1": "《晏子春秋》", "h2": "《不合经术者》·《景公出田顾问晏子若人之众有孔子乎》", "h3": "8．5", "text": "景公出田，寒，故以为浑，犹顾而问晏子曰：“若人之众，则有孔子焉乎？”晏子对曰：“有孔子焉则无有，若舜焉则婴不识。”公曰：“孔子之不逮舜为閒矣，曷为‘有孔子焉则无有，若舜焉则婴不识’？”晏子对曰：“是迺孔子之所以不逮舜。孔子行一节者也，处民之中，其过之识，况乎处君子之中乎！舜者处民之中，则自齐乎士；处君子之中，则齐乎君子；上与圣人，则固圣人之材也。此迺孔子之所以不逮舜也。”", "para_ids": [1628]}
{"uid": 1629, "level": "normal", "h1": "《晏子春秋》", "h2": "《不合经术者》·《仲尼相鲁景公患之晏子对以勿忧》", "h3": "8．6", "text": "仲尼相鲁，景公患之，谓晏子曰：“邻国有圣人，敌国之忧也。今孔子相鲁若何？”晏子对曰：“君其勿忧。彼鲁君、弱主也，孔子、圣相也。君不如阴重孔子，设以相齐，孔子强谏而不听，必骄鲁而有齐，君勿纳也。夫绝于鲁，无主于齐，孔子困矣。”居朞年，孔子去鲁之齐，景公不纳，故困于陈蔡之间。", "para_ids": [1629]}
{"uid": 1630, "level": "normal", "h1": "《晏子春秋》", "h2": "《不合经术者》·《景公为大钟晏子与仲尼柏常骞知将毁》", "h3": "8．9", "text": "景公为大钟，将悬之。晏子、仲尼、柏常骞三人朝，俱曰：“钟将毁。”冲之，果毁。公召三子者而问之。晏子对曰：“锺大，不祀先君而以燕，非礼，是以曰锺将毁。”仲尼曰：“锺大而悬下，冲之其气下回而上薄，是以曰锺将毁。”柏常骞曰：“今庚申，雷日也，音莫胜于雷，是以曰锺将毁也。”", "para_ids": [1630]}
{"uid": 1631, "level": "normal", "h1": "《新序》", "h2": "《杂事》第一", "h3": "1．1", "text": "昔者舜自耕稼陶渔而躬孝友，父瞽瞍顽，母嚚及弟象傲，皆下愚不移。舜尽孝道，以供养瞽瞍。瞽瞍与象为浚井涂廪之谋，欲以杀舜，舜孝益笃，出田则号泣，年五十，犹婴儿慕，可谓至孝矣。故耕于历山，历山之耕者让畔；陶于河滨，河滨之陶者，器不苦窳；渔于雷泽，雷泽之渔者分均；及立为天子，天下化之，蛮夷率服，北发渠搜，南抚交阯，莫不慕义，麟凤在郊。故孔子曰：“孝弟之至，通于神明，光于四海。”舜之谓也。孔子在州里，笃行孝道，居于阙党，阙党之子弟畋渔，分、有亲者得多，孝以化之也。是以七十二子自远方至，服从其德。鲁有沈犹氏者，旦饮羊饱之，以欺市人；公慎氏有妻而淫；慎溃氏奢侈骄佚；鲁市之鬻牛马者善豫贾。孔子将为鲁司寇，沈犹氏不敢朝饮其羊，公慎氏出其妻，慎溃氏踰境而徙，鲁之鬻马牛不豫贾，布正以待之也；既为司寇，季孟堕郈费之城，齐人归所侵鲁之地，由积正之所致也。故曰：“其身正，不令而行。”", "para_ids": [1631]}
{"uid": 1632, "level": "normal", "h1": "《新序》", "h2": "《杂事》第一", "h3": "1．6", "text": "楚共王有疾，召令尹曰：“常侍筦苏与我处，常忠我以道，正我以义。吾与处，不安也；不见，不思也。虽然，吾有得也，其功不细，必厚爵之。申侯伯与处，常纵恣吾。吾所乐者，劝吾为之；吾所好者，先吾服之；吾与处，欢乐之；不见，戚戚也。虽然，吾终无得也，其过不细，必亟遣之。”令尹曰：“诺！”明日，王薨，令尹即拜筦苏为上卿，而逐申侯伯出之境。曾子曰：“鸟之将死，其鸣也哀；人之将死，其言也善。”言反其本性，共王之谓也。故孔子曰：“朝闻道，夕死可矣。”于以闻后嗣，觉来世，犹愈没身不寤者也。", "para_ids": [1632]}
{"uid": 1633, "level": "normal", "h1": "《新序》", "h2": "《杂事》第一", "h3": "1．14", "text": "晋平公欲伐齐，使范昭往观焉。景公赐之酒，酣，范昭曰：“愿请君之樽酌。”公曰：“酌寡人之樽，进之于客。”范昭已饮，晏子曰：“彻樽，更之！”罇觯具矣。范昭佯醉不悦而起舞，谓太师曰：“能为我调成周之乐乎？吾为子舞之。”太师曰：“冥臣不习。”范昭趋而出。景公谓晏子曰：“晋，大国也，使人来，将观吾政也，今子怒大国之使者，将奈何？”晏子曰：“夫范昭之为人，非陋而不识礼也，且欲试吾君臣，故绝之也。”景公谓太师曰：“子何以不为客调成周之乐乎？”太师对曰：“夫成周之乐，天子之乐也，若调之，必人主舞之。今范昭人臣也，而欲舞天子之乐，臣故不为也。”范昭归，以告平公曰：“齐未可伐也，臣欲试其君，而晏子识之；臣欲犯其礼，而大师知之。”仲尼闻之曰：“夫不出于樽俎之间，而知千里之外，其晏子之谓也，可谓折冲矣，而太师其与焉。”", "para_ids": [1633]}
{"uid": 1634, "level": "normal", "h1": "《新序》", "h2": "《杂事》第二", "h3": "2．3", "text": "甘茂，下蔡人也，西入秦，数有功，至武王，以为左丞相，樗里子为右丞相。樗里子及公孙子，皆秦诸公子也，其外家韩也。数攻韩。秦武王谓甘茂曰：“寡人欲容车至周室者，其道乎韩之宜阳。”欲使甘茂伐韩，取宜阳，以通道至周室。甘茂曰：“请约魏，与伐韩。”令向寿辅行。甘茂既约，魏许甘茂，还至息壤，谓向寿曰：“子归言之王，魏听臣矣，然愿王勿伐也。”向寿归以告王，王迎甘茂于息壤，问其故，对曰：“宜阳，大县也；名为县，其实郡也。今王倍数险，行千里攻之，难。昔者，曾参之处郑，人有与曾参同名姓者杀人，人告其母曰：‘曾参杀人’，其母织自若也；顷然，一人又来告之，其母曰：‘吾子不杀人’。有顷，一人又来告。其母投杼下机，踰墙而走。夫以曾参之贤与其母信之也，然三人疑之，其母惧焉。今臣之贤也，不若曾参；王之信臣也，又不如曾参之母之信曾参也；疑臣者非特三人也。臣恐大王投杼也。魏文侯令乐羊将而攻中山，三年而拔之，乐羊反而语功，文侯示之谤书一箧。乐羊再拜稽首曰：‘此非臣之功也，主君之力也。’今臣羁旅也，樗里子、公孙子二人，挟韩而议，王必信之，是王欺魏而臣受韩之怨也。”王曰：“寡人不听也。”使伐宜阳，五月而宜阳未拔。樗里子、公孙子果争之，武王召甘茂，欲罢兵。甘茂曰：“息壤在彼。”王曰：“有之。”因悉起兵，使甘茂将，击之，遂拔宜阳。及武王薨，昭王立，樗里子、公孙子谗之，甘茂遇罪，卒奔齐。故非至明，其孰能毋用谗乎？", "para_ids": [1634]}
{"uid": 1635, "level": "normal", "h1": "《新序》", "h2": "《杂事》第二", "h3": "2．5", "text": "鲁君使宓子贱为单父宰，子贱辞去，因请借善书者二人，使书宪书教品，鲁君予之。至单父，使书，子贱从旁引其肘。书丑，则怒之；欲好书，则又引之。书者患之，请辞而去，归以告鲁君。鲁君曰：“子贱苦吾扰之，使不得施其善政也。”乃命有司，无得擅征发单父。单父之化大治。故孔子曰：“君子哉子贱！鲁无君子者，斯安取斯！”美其德也。", "para_ids": [1635]}
{"uid": 1636, "level": "normal", "h1": "《新序》", "h2": "《杂事》第二", "h3": "2．7", "text": "昔者邹忌以鼓琴见齐宣王，宣王善之。邹忌曰：“夫琴所以象政也。”遂为王言琴之象政状及霸王之事，宣王大悦，与语三日，遂拜以为相。齐有稷下先生，喜议政事。邹忌既为齐相，稷下先生淳于髡之属七十二人，皆轻忌，以谓设以辞，邹忌不能及，乃相与俱往见邹忌。淳于髡之徒礼倨，邹忌之礼卑。淳于髡等曰：“狐白之裘，补之以弊羊皮，何如？”邹忌曰：“敬诺，请不敢杂贤以不肖。”淳于髡曰：“方内而员釭，如何？”邹忌曰：“敬诺！请谨门内，不敢留宾客。”淳于髡等曰：“三人共牧一羊，羊不得食，人亦不得息，何如？”邹忌曰：“敬诺！减吏省员，使无扰民也。”淳于髡等三称，邹忌三知之如应响。淳于髡等辞屈而去。邹忌之礼倨，淳于髡等之礼卑。故所以尚干将莫邪者，贵其立断也；所以贵骐骥者，为其立至也。必且历日旷久乎，丝牦犹能挈石，驽马亦能致远。是以聪明捷敏，人之美材也。子贡曰：“回也闻一以知十。”美敏捷也。", "para_ids": [1636]}
{"uid": 1637, "level": "normal", "h1": "《新序》", "h2": "《杂事》第三", "h3": "3．3", "text": "昔者秦魏为与国，齐楚约而欲攻魏，魏使人求救于秦，冠盖相望，秦救不出。魏人有唐且者，年九十馀，谓魏王曰：“老臣请西说秦，令兵先臣出，可乎？”魏王曰：“敬诺！”遂约车而遣之。且见秦王，秦王曰：“丈人罔然，乃遂至此，甚苦矣。魏来求救数矣，寡人知魏之急矣！”唐且荅曰：“大王已知魏之急而救不至，是大王筹䇲之臣失之也。且夫魏，一万乘之国也，称东藩，受冠带，祠春秋者，为秦之强，足以为与也。今齐楚之兵，已在魏郊矣，大王之救不至，魏急则且割地而约齐楚，王虽欲救之，岂有及哉？是亡一万乘之魏，而强二敌之齐楚也。窃以为大王筹䇲之臣失之矣！”秦王惧然而悟，遽发兵救之，驰骛而往。齐楚闻之，引兵而去，魏氏复故。唐且一说定彊秦之䇲，解魏国之患，散齐楚之兵，一举而折冲消难，辞之功也。孔子曰：“言语宰我子贡。”故《诗》曰：“辞之集矣，民之洽矣；辞之怿矣，民之莫矣。”唐且有辞，魏国赖之，故不可以已。", "para_ids": [1637]}
{"uid": 1638, "level": "normal", "h1": "《新序》", "h2": "《杂事》第四", "h3": "4．2", "text": "有司请吏于齐桓公，桓公曰：“以告仲父。”有司又请，桓公曰：“以告仲父。”若是者三。在侧者曰：“一则告仲父，二则告仲父，易哉为君！”桓公曰：“吾未得仲父则难；已得仲父，曷为其不易也。”故王者劳于求人，佚于得贤。舜举众贤在位，垂衣裳，恭己无为而天下治。汤、文用伊、吕，成王用周、邵，而刑措不用，兵偃而不动，用众贤也。桓公用管仲则小也，故至于霸而不能以王。故孔子曰：“小哉管仲之器！”盖善其遇桓公，惜其不能以王也。至明主则不然，所用大矣。《诗》曰：“济济多士，文王以宁。”此之谓也。", "para_ids": [1638]}
{"uid": 1639, "level": "normal", "h1": "《新序》", "h2": "《杂事》第四", "h3": "4．5", "text": "孟尝君问于白圭曰：“魏文侯名过于桓公，而功不及五伯，何也？”白圭对曰：“魏文侯师子夏，友田子方，敬段干木，此名之所以过于桓公也；卜相则曰：‘成与黄孰可？’此功之所以不及五伯也。以私爱妨公举，在职者不堪其事，故功废；然而名号显荣者，三士翊之也。如相三士，则王功成，岂特霸哉！”", "para_ids": [1639]}
{"uid": 1640, "level": "normal", "h1": "《新序》", "h2": "《杂事》第四", "h3": "4．11", "text": "晋人伐楚，三舍不止，大夫曰：“请击之。”庄王曰：“先君之时，晋不伐楚；及孤之身，而晋伐楚，是寡人之过也，如何其辱诸大夫也！”大夫曰：“先君之时，晋不伐楚；及臣之身，而晋伐楚，是臣之罪也，请击之。”庄王俛泣而起，拜诸大夫。晋人闻之曰：“君臣争以过为在己，且君下其臣犹如此，所谓上下一心，三军同力，未可攻也。”乃夜还师。孔子闻之曰：“楚庄王霸，其有方矣。下士以一言而敌还，以安社稷，其霸，不亦宜乎？”《诗》曰：“柔远能迩，以定我王。”此之谓也。", "para_ids": [1640]}
{"uid": 1641, "level": "normal", "h1": "《新序》", "h2": "《杂事》第四", "h3": "4．16", "text": "郑人游于乡校，以议执政之善否。然明谓子产曰：“何不毁乡校？”子产曰：“胡为？夫人朝夕游焉，以议执政之善否。其所善者，吾将行之；其所恶者，吾将改之，是吾师也。如之何毁之？吾闻为国，忠信以损怨，不闻作威以防怨。譬之若防川也，大决所犯，伤人必多，吾不能救也；不如小决之使导，吾闻而药之也。”然明曰：“蔑也，乃今知吾子之信可事也。小人实不材。若果行此，其郑国实赖之，岂惟二三臣？”仲尼闻是语也，曰：“以是观之，人谓子产不仁，吾不信也。”", "para_ids": [1641]}
{"uid": 1642, "level": "normal", "h1": "《新序》", "h2": "《杂事》第四", "h3": "4．19", "text": "哀公问孔子曰：“寡人生乎深宫之中，长于妇人之手。寡人未尝知哀也，未尝知忧也，未尝知劳也，未尝知惧也，未尝知危也。”孔子辟席曰：“吾君之问，乃圣君之问也。丘，小人也，何足以言之？”哀公曰：“否，吾子就席，微吾子，无所闻之矣！”孔子就席曰：“然。君入庙门，升自阼阶，仰见榱栋，俯见几筵，其器存，其人亡，君以此思哀，则哀将安不至矣；君昧爽而栉冠，平旦而听朝，一物不应，乱之端也，君以此思忧，则忧将安不至矣；君平旦而听朝，日昃而退，诸侯之子孙，必有在君之门廷者，君以此思劳，则劳将安不至矣；君出鲁之四门，以望鲁之四郊，亡国之墟，列必有数矣，君以此思惧，则惧将安不至矣。丘闻之，君者舟也，庶人者水也，水则载舟，水则覆舟，君以此思危，则危将安不至矣。夫执国之柄，履民之上，懔乎如以腐索御犇马。《易》曰：‘履虎尾。’《诗》曰：‘如履薄冰。’不亦危乎！”哀公再拜曰：“寡人虽不敏，请事斯语矣。”", "para_ids": [1642]}
{"uid": 1643, "level": "normal", "h1": "《新序》", "h2": "《杂事》第四", "h3": "4．25", "text": "勇士一呼，三军皆辟，士之诚也。昔者楚熊渠子夜行，见寝石，以为伏虎，关弓射之，灭矢饮羽。下视，知石也，却复射之，矢摧无迹。熊渠子见其诚心，而金石为之开，况人心乎？唱而不和，动而不随，中必有不全者矣。夫不降席而匡天下者，求之己也。孔子曰：“其身正，不令而行；其身不正，虽令不从。”先王之所以拱揖指挥而四海宾者，诚德之至，已形于外，故《诗》曰：“王犹允塞，徐方既来。”此之谓也。", "para_ids": [1643]}
{"uid": 1644, "level": "normal", "h1": "《新序》", "h2": "《杂事》第五", "h3": "5．1", "text": "鲁哀公问子夏曰：“必学而后可以安国保民乎？”子夏曰：“不学而能安国保民者，未尝闻也。”哀公曰：“然则，五帝有师乎？”子夏曰：“有，臣闻黄帝学乎大真，颛顼学乎绿图，帝喾学乎赤松子，尧学乎尹寿，舜学乎务成跗，禹学乎西王国，汤学乎威子伯，文王学乎铰时子斯，武王学乎郭叔，周公学乎太公，仲尼学乎老聃。此十一圣人，未遭此师，则功业不著乎天下，名号不传乎千世。《诗》曰：‘不愆不忘，率由旧章。’此之谓也。夫不学，不明古道，而能安国家者，未之有也。”", "para_ids": [1644]}
{"uid": 1645, "level": "normal", "h1": "《新序》", "h2": "《杂事》第五", "h3": "5．10", "text": "秦昭王问孙卿曰：“儒无益于人之国。”孙卿曰：“儒者法先王，隆礼义，谨乎臣子，而能致贵其上者也。人主用之，则进在本朝；置而不用，则退编百姓而敌，必为顺下矣。虽穷困冻馁，必不以邪道为食。无置锥之地，而明于持社稷之大计。叫呼而莫之能应，然而通乎裁万物养百姓之经纪。势在人上，则王公之才也；在人下，则社稷之臣，国君之宝也。虽隐于穷闾漏屋，人莫不贵之，道诚存也。仲尼为鲁司寇，沈犹氏不敢朝饮其羊，公慎氏出其妻，慎溃氏喻境而走，鲁之鬻牛马不豫贾，布正以待之也。居于阙党，阙党之子弟罔罟，分、有亲者取多，孝悌以化之也。儒者在本朝，则美政；在下位，则美俗。儒之为人下如是矣。”王曰：“然则，其为人上何如？”孙卿对曰：“其为人也广大矣。志意定乎内，礼节修乎朝，法则度量正乎官，忠信爱利形乎下。行一不义，杀一无罪，而得天下，不为也。若义信乎人矣，通于四海，则天下之外，应之而怀之，是何也？则贵名白而天下治也。故近者歌讴而乐之，远者竭走而趋之，四海之内若一家，通达之属莫不从服。夫是之谓人师。《诗》曰：‘自西自东，自南自北，无思不服。’此之谓也。夫其为人下也如彼，为人上也如此，何为其无益人之国乎？”昭王曰：“善！”", "para_ids": [1645]}
{"uid": 1646, "level": "normal", "h1": "《新序》", "h2": "《杂事》第五", "h3": "5．11", "text": "田赞衣儒衣而见荆王。荆王曰：“先生之衣，何其恶也？”赞对曰：“衣又有恶此者。”荆王曰：“可得而闻邪？”对曰：“甲恶于此。”王曰：“何谓也？”对曰：“冬日则寒，夏日则热，衣无恶于甲者矣。赞贫，故衣恶也。今大王，万乘之主也，富厚无敌，而好衣人以甲，臣窃为大王不取也。意者为其义耶？甲兵之事，析人之首，刳人之腹，堕人城郭，系人子女，其名尤甚不荣。意者为其贵邪？苟虑害人，人亦必虑害之；苟虑危人，人亦必虑危之。其贵，人甚不安之。二者，为大王无取焉。”荆王无以应也。昔卫灵公问阵，孔子言俎豆，贱兵而贵礼也。夫儒服，先王之服也，而荆王恶之；兵者，国之凶器也，而荆王喜之。所以屈于田赞而危其国也，故《春秋》曰：“善为国者不师。”此之谓也。", "para_ids": [1646]}
{"uid": 1647, "level": "normal", "h1": "《新序》", "h2": "《杂事》第五", "h3": "5．12", "text": "哀公问于孔子曰：“寡人闻之，东益宅不祥，信有之乎？”孔子曰：“不祥有五，而东益不与焉。夫损人而益己，身之不祥也；弃老取幼，家之不祥也；释贤用不肖，国之不祥也；老者不教，幼者不学，俗之不祥也；圣人伏匿，天下之不祥也。故不祥有五，而东益不与焉。《诗》曰：‘各敬尔仪，天命不又。’未闻东益之与为命也。”", "para_ids": [1647]}
{"uid": 1648, "level": "normal", "h1": "《新序》", "h2": "《杂事》第五", "h3": "5．13", "text": "颜渊侍鲁定公于台，东野毕御马于台下。定公曰：“善哉！东野毕之御。”颜渊曰：“善则善矣！虽然，其马将失。”定公不悦，以告左右曰：“吾闻之，君子不谗人，君子亦谗人乎？”颜渊不悦，历阶而去。须臾，马败闻矣。定公躐席而起曰：“趋驾请颜渊。”颜渊至，定公曰：“向寡人曰：‘善哉！东野毕御也。’吾子曰：‘善则善矣！虽然，其马将失矣。’不识君子何以知之也？”颜渊曰：“臣以政知之。昔者，舜工于使人，造父工于使马。舜不穷于其民，造父不尽其马。是以舜无失民，造父无失马。今东野毕之御也，上车执辔，御体正矣；周旋步骤，朝礼毕矣；历险致远，而马力殚矣。然求不已，是以知其失矣。”定公曰：“善，可少进与？”颜渊曰：“兽穷则触，鸟穷则啄，人穷则诈，自古及今，穷其下能无危者，未之有也。《诗》曰：‘执辔如组，两骖如舞。’善御之谓也。”定公曰：“善哉！寡人之过也。”", "para_ids": [1648]}
{"uid": 1649, "level": "normal", "h1": "《新序》", "h2": "《杂事》第五", "h3": "5．14", "text": "孔子北之山戎氏，有妇人哭于路者，其哭甚哀。孔子立舆而问曰：“曷为哭哀至于此也？”妇人对曰：“往年虎食我夫，今虎食我子，是以哀也。”孔子曰：“嘻！若是，则曷为不去也？”曰：“其政平，其吏不苛，吾以是不能去也。”孔子顾子贡曰：“弟子记之，夫政之不平而吏苛，乃甚于虎狼矣。《诗》曰：‘降丧饥馑，斩伐四国’，夫政不平也，乃斩伐四国，而况二人乎？其不去宜哉！”", "para_ids": [1649]}
{"uid": 1650, "level": "normal", "h1": "《新序》", "h2": "《杂事》第五", "h3": "5．17", "text": "孔子侍坐于季孙，季孙之宰通曰：“君使人假马，其与之乎？”孔子曰：“吾闻取于臣，谓之取，不曰假。”季孙悟，告宰曰：“自今以来，君有取，谓之取，无曰假。”故孔子正假马之名，而君臣之义定矣。《论语》曰：“必也正名。”《诗》曰：“无易由言，无曰苟矣。”可不慎乎？", "para_ids": [1650]}
{"uid": 1651, "level": "normal", "h1": "《新序》", "h2": "《杂事》第五", "h3": "5．28", "text": "子张见鲁哀公，七日而哀公不礼，讬仆夫而去曰：“臣闻君好士，故不远千里之外，犯霜露，冒尘垢，百舍重趼，不敢休息以见君，七日而君不礼。君之好士也，有似叶公子高之好龙也。叶公子高好龙，钩以写龙，凿以写龙，屋室雕文以写龙，于是夫龙闻而下之，窥头于牖，施尾于堂。叶公见之，弃而还走，失其魂魄，五色无主。是叶公非好龙也，好夫似龙而非龙者也。今臣闻君好士，故不远千里之外以见君，七日不礼，君非好士也，好夫似士而非士者也。《诗》曰：‘中心藏之，何日忘之？’敢讬而去。”", "para_ids": [1651]}
{"uid": 1652, "level": "normal", "h1": "《新序》", "h2": "《杂事》第五", "h3": "5．30", "text": "齐有闾丘卬，年十八，道遮宣王曰：“家贫亲老，愿得小仕。”宣王曰：“子年尚稚，未可也。”闾丘卬对曰：“不然！昔有颛顼，行年十二而治天下；秦项橐，七岁为圣人师。由此观之，卬不肖耳，年不稚矣。”宣王曰：“未有咫角骖驹而能服重致远者也。由此观之，夫士亦华发堕颠而后可用耳。”闾丘卬曰：“不然！夫尺有所短，寸有所长。骅骝騄骥，天下之俊马也，使之与貍鼬试于釜灶之间，其疾未必能过貍鼬也。黄鹄白鹤，一举千里，使之与燕服翼试之堂庑之下，庐室之间，其便未必能过燕服翼也。辟闾巨阙，天下之利器也，击石不缺，刺石不锉，使之与管槀决目出眯，其便未必能过管槀也。由此观之，华发堕颠，与卬何以异哉？”宣王曰：“善！子有善言，何见寡人之晚也。”卬对曰：“夫鸡豚讙嗷，即夺钟鼓之音，云霞充咽，则夺日月之明。谗人在侧，是以见晚也。《诗》曰：‘听言则对，谮言则退。’庸得进乎？”宣王拊轼曰：“寡人有过。”遂载与之俱归而用焉。故孔子曰：“后生可畏，安知来者之不如今？”此之谓也。", "para_ids": [1652]}
{"uid": 1653, "level": "normal", "h1": "《新序》", "h2": "《杂事》第六", "h3": "6．9", "text": "士尹池为荆使于宋，司城子罕止而觞之。南家之墙，拥于前而不直，西家之潦，经其宫而不止。士尹池问其故，司城子罕曰：“南家工人也，为鞔者也，吾将徙之，其父曰：‘吾恃为鞔，已食三世矣，今徙，是宋邦之求鞔者，不知吾处也。吾将不食，愿相国之忧吾不食也。’为是故吾不徙。西家高，吾宫卑，潦之经吾宫也利，为是故不禁也。”士尹池归，荆适兴兵，欲攻宋，士尹池谏于王曰：“宋不可攻也，其主贤，其相仁；贤者得民，仁者能用人，攻之无功，为天下笑。”楚释宋而攻郑。孔子闻之曰：“夫修之于庙堂之上，而折冲于千里之外者，司城子罕之谓也。”", "para_ids": [1653]}
{"uid": 1654, "level": "normal", "h1": "《新序》", "h2": "《杂事》第六", "h3": "6．10", "text": "鲁孟献子聘于晋，宣子觞之，三徙，锺石之悬，不移而具。献子曰：“富哉家！”宣子曰：“子之家孰与我家富？”献子曰：“吾家甚贫，惟有二士曰颜回、兹无灵者，使吾邦家安平，百姓和恊。惟此二者耳，吾尽于此矣。”客出，宣子曰：“彼君子也，以养贤为富，我鄙人也，以钟石金玉为富。”孔子曰：“孟献子之富，可著于《春秋》。”", "para_ids": [1654]}
{"uid": 1655, "level": "normal", "h1": "《新序》", "h2": "《节士》第七", "h3": "7．13", "text": "齐攻鲁，求岑鼎。鲁君载岑鼎往，齐侯不信而反之，以为非也。使人告鲁君：“柳下惠以为是，因请受之。”请鲁君请于柳下惠，柳下惠对曰：“君之欲以为岑鼎也，以免国也。臣亦有国于此，破臣之国，以免君之国，此臣所难也。”鲁君乃以真岑鼎往。柳下惠可谓守信矣，非独存己之国也，又存鲁君之国。信之于人，重矣，犹舆之輗軏也。故孔子曰：“大舆无輗，小舆无軏，其何以行之哉！”此之谓也。", "para_ids": [1655]}
{"uid": 1656, "level": "normal", "h1": "《新序》", "h2": "《节士》第七", "h3": "7．16", "text": "原宪居鲁，环堵之室，茨以生蒿，蓬户甕牖，揉桑以为枢，上漏下湿，匡坐而弦歌。子赣闻之，乘肥马，衣轻裘，中绀而表素，轩车不容巷，往见原宪。原宪冠桑叶冠、杖藜杖而应门，正冠则缨绝，衽襟则肘见，纳屦则踵决。子赣曰：“嘻！先生何病也！”原宪仰而应之曰：“宪闻之，无财之谓贫，学而不能行之谓病。宪，贫也，非病也。若夫希世而行，比周而交，学以为人，教以为己，仁义之慝，舆马之饰，宪不忍为也。”子赣逡巡，面有愧色，不辞而去。原宪曳杖拖履，行歌《商颂》而反，声满天地，如出金石。天子不得而臣也，诸侯不得而友也。故养志者忘身，身且不爱，孰能累之？《诗》曰：“我心匪石，不可转也；我心匪席，不可卷也。”此之谓也。", "para_ids": [1656]}
{"uid": 1657, "level": "normal", "h1": "《新序》", "h2": "《节士》第七", "h3": "7．20", "text": "楚昭王有士曰石奢，其为人也，公正而好义，王使为理。于是，廷有杀人者，石奢追之，则其父也。遂反于廷，曰：“杀人者，仆之父也。以父成政，不孝；不行君法，不忠。弛罪废法，而伏其辜，仆之所守也。伏斧锧，命在君。”君曰：“追而不及，庸有罪乎？子其治事矣！”石奢曰：“不私其父，非孝也；不行君法，非忠也；以死罪生，非廉也。君赦之，上之惠也；臣不敢失法，下之行也。”遂不离鈇锧，刎颈而死于廷中。君子闻之曰：“贞夫法哉！孔子曰：‘子为父隐，父为子隐，直在其中矣！’《诗》曰：‘彼己之子，邦之司直。’石子之谓也。”", "para_ids": [1657]}
{"uid": 1658, "level": "normal", "h1": "《新序》", "h2": "《节士》第七", "h3": "7．24", "text": "齐大饥，黔敖为食于路，以待饿者而食之。有饿者蒙袂接履，贸贸然来。黔敖左奉食，右执饮曰：“嗟！来食！”饿者扬其目而视之曰：“予唯不食嗟来之食，以至于此也！”从而谢焉。终不食而死。曾子闻之曰：“微与！其嗟也可去，其谢也可食。”", "para_ids": [1658]}
{"uid": 1659, "level": "normal", "h1": "《新序》", "h2": "《节士》第七", "h3": "7．25", "text": "东方有士曰袁族目，将有所适而饥于道。狐父之盗丘人也，见之，下壶餐以与之。袁族目三餔而能视，仰而问焉曰：“子谁也？”曰：“我狐父之盗丘人也。”袁族目曰：“嘻！汝乃盗也！何为而食我以，吾不食也。”两手据地而欧之，不出，喀喀然，遂伏地而死。县名为胜母，曾子不入；邑号朝歌，墨子回车。故孔子席不正不坐，割不正不食，不饮盗泉之水，积正也；族目不食而死，洁之正也。", "para_ids": [1659]}
{"uid": 1660, "level": "normal", "h1": "《新序》", "h2": "《节士》第七", "h3": "7．26", "text": "鲍焦衣弊肤见，洁畚将蔬，遇子赣于道。子赣曰：“吾子何以至此也？”焦曰：“天下之遗德教者众矣，吾何以不至于此也！吾闻之，世不己知而行之不已者，是爽行也；上不己知而干之不止者，是毁廉也。行爽廉毁，然且不舍，惑于利者也。”子赣曰：“吾闻之，非其世者，不生其利；污其君者，不履其土。今吾子污其君而履其土，非其世而将其蔬，此谁之有哉？”鲍焦曰：“呜呼！吾闻贤者重进而轻退，廉者易丑而轻死。”乃弃其蔬而立，槁死于洛水之上。君子闻之曰：“廉夫刚哉！夫山锐则不高，水狭则不深，行特者其德不厚，志与天地疑者，其为人不祥，鲍子可谓不祥矣！其节度浅深，适至而止矣。《诗》曰：‘已焉哉！天实为之，谓之何哉！’”", "para_ids": [1660]}
{"uid": 1661, "level": "normal", "h1": "《新序》", "h2": "《义勇》第八", "h3": "8．2", "text": "陈恒弑君，使勇士六人劫子渊栖，子渊栖曰：“子之欲与我，以我为知乎？臣弑君，非知也；以我为仁乎？见利而背君，非仁也；以我为勇乎？劫我以兵，惧而与子，非勇也。使吾无此三者，与，何补于子？若吾有此三者，终不从子矣！”乃舍之。", "para_ids": [1661]}
{"uid": 1662, "level": "normal", "h1": "《新序》", "h2": "《新序佚文辑》", "h3": "11．9", "text": "孔子见宋荣启期，老，白首，衣弊服，鼓琴自乐。孔子问曰：“先生老而穷，何乐也？”启期曰：“吾有三乐。天生万物以人为贵，吾得为人，一乐也；人生以男为贵，吾得为男，二乐也；人生命有伤夭，吾年九十岁，是三乐也。贫者士之常，死者人之终，居常以守终，何不乐乎？”《御览》三百八十三。", "para_ids": [1662]}
{"uid": 1663, "level": "normal", "h1": "《新序》", "h2": "《新序佚文辑》", "h3": "11．23", "text": "勇士一呼，三军皆辟易，士之诚也。夫勇士孟贲，水行不避蛟龙，陆行不避虎狼，发怒吐气，声响动天。至其死矣，头身断绝。夫不用仁而用武，当时虽快，身必无后，是以孔子勤勤行仁。《御览》四百三十七。", "para_ids": [1663]}
{"uid": 1664, "level": "normal", "h1": "《新序》", "h2": "《新序佚文辑》", "h3": "11．35", "text": "孔子曰：“圣人虽生异世，相袭若规矩。”《文选》孙子荆《为石仲容与孙皓书》注引。", "para_ids": [1664]}
{"uid": 1665, "level": "normal", "h1": "《新序》", "h2": "《新序佚文辑》", "h3": "11．40", "text": "臧孙行猛政，子赣非之。臧孙召子赣而问曰：“我不法耶？”曰：“法矣。”“我不廉耶？”曰：“廉矣。”“我不能事耶？”曰：“能事矣。”臧孙曰：“三者吾唯恐不能，今尽能之，子尚何非邪？”子贡曰：“子法矣，好以害人；子廉矣，好以骄上；子能事矣，好以陵下。夫政者犹张琴瑟也，大絃急则小絃绝矣。是以位尊者德不可以薄，官大者治不可以小，地广者制不可以狭，民众者法不可以苛，天性然也。故曰，罚得则奸邪止矣，赏得则下欢悦矣。由此观之，子则贼心已见矣。独不闻夫子产之相郑乎？其论材推贤举能也，抑恶而扬善。故有大略者，不问其所短；有德厚者，不问其小疵；有大功者，宿恶灭息。成人之美，不成人之恶也。其牧民之道，养之以仁，教之以礼，使之以义，修法练教，必遵民所乐。故从其所便而处之，因其所欲而与之，顺其所好而劝之。赏之疑者从重，罚之疑者从轻。其罚审，其赏明，其刑省，其德纯，其治约而教化行矣。治郑七年而风俗和平，灾害不生，国无刑人，囹圄空虚。及死，国人闻之，皆叩心流涕，曰：‘子产已死，吾将安归？夫使子产命可易，吾不爱家一人。’其生也则见爱，其死也而可悲，仕者哭于廷，商人哭于市，农人哭于野，处女哭于室，良人绝琴瑟，大夫解佩玦，妇人脱簪珥，皆巷哭。然则思者仁恕之道也。君子之治，始于不足见而终于不可及，此之谓也。盖德厚者报美，怨大者祸深，故曰，德莫大于仁，而祸莫大于刻。夫善不可以为求，而恶不可以乱去。今子方病，民喜而相贺曰：‘臧孙子已病。’幸其将死。子之病少愈，而民以相惧曰：‘臧孙子病又愈矣，何吾命之不幸也。臧孙子又不死矣。’子之病也，人以相喜，生也，人以相骇，子之贼心亦甚深矣。为政若此，如之何不非也。”于是臧孙子惭焉，退而避位。《群书治要》。", "para_ids": [1665]}
{"uid": 1666, "level": "normal", "h1": "《新序》", "h2": "《新序佚文辑》", "h3": "11．41", "text": "赵简子欲专天下，谓其相曰：“赵有犊犨，晋有铎鸣，鲁有孔丘，吾杀三人者，天下可王也。”于是乃召犊犨、铎鸣而问政焉，已而杀之。使使者聘孔子于鲁，以胖牛肉迎于河上，使者语船人曰：“孔子即上船，中河必流而杀之。”孔子至，使者致命，进胖牛之肉。孔子仰天而叹曰：“美哉水乎，洋洋乎，使丘不济此水者命也夫！”子路趋而进曰：“何谓也？”孔子曰：“夫犊犨、铎鸣，晋国之贤大夫也。赵简子未得意之时，须而后从政，及其得意也杀之。黄龙不返于涸泽，凤凰不离其罻罗。故刳胎焚林则麒麟不臻，覆巢破卵则凤凰不翔，竭泽而渔则龟龙不见，鸟兽之于不仁犹知避之，况丘乎？故虎啸而谷风起，龙兴而景云见，击庭锺于外而黄锺应于内。夫物类之相感，精神之相应，若响之应声，影之象形，故君子违伤其类者。今彼已杀吾类矣，何为之此乎？”于是遂回车，不渡而还。《三国志．刘廙传注》。", "para_ids": [1666]}
{"uid": 1667, "level": "normal", "h1": "《新序》", "h2": "《新序佚文辑》", "h3": "11．44", "text": "子路治蒲三年，孔子过之，入其境曰：“善哉由乎！恭敬以信矣。”入其邑，曰：“善哉由乎！忠信以宽矣。”至于其廷，曰：“善哉由乎！明察以断矣。”子贡执辔而问曰：“夫子未见由而三称其善，可得闻乎？”孔子曰：“我入其境，田畴尽易，草莱甚闢，沟洫甚深，此其恭敬以信，故其民尽力也。入其邑，墙屋甚崇，树木甚茂，此忠信以宽，故其民不偷也。入其廷，廷甚闲，此明察以断，故其民不扰也。”《群书治要》。", "para_ids": [1667]}
{"uid": 1668, "level": "normal", "h1": "《新序》", "h2": "《新序佚文辑》", "h3": "11．48", "text": "孔子谓曾子曰：“君子不以利害义，则耻辱安从生哉？官怠于宦成，病加于少愈，祸生于怠惰，孝衰于妻子，察此四者，慎终如始。”薛据《孔子集语》。", "para_ids": [1668]}
{"uid": 1669, "level": "normal", "h1": "《说苑》", "h2": "《君道》", "h3": "1．5", "text": "鲁哀公问于孔子曰：“吾闻君子不博，有之乎？”孔子对曰：“有之。”哀公曰：“何为其不博也？”孔子对曰：“为其有二乘。”哀公曰：“有二乘，则何为不博也？”孔子对曰：“为其兼行恶道也。”哀公惧焉。有间，曰：“若是乎君子之恶恶道之甚也！”孔子对曰：“君子之恶恶道不能甚，则其好善道亦不能甚；好善道不能甚，则百姓之亲之也亦不能甚。《诗》云：‘未见君子，忧心惙惙，亦既见止，亦既觏止，我心则悦。’《诗》之好善道之甚也如此。”哀公曰：“善哉！吾闻君子成人之美，不成人之恶，微孔子，吾焉闻斯言也哉！”", "para_ids": [1669]}
{"uid": 1670, "level": "normal", "h1": "《说苑》", "h2": "《君道》", "h3": "1．10", "text": "虞人与芮人质其成于文王。入文王之境，则见其人民让为士大夫，入其国，则见其士大夫让为公卿。二国者相谓曰：“其人民让为士大夫，其士大夫让为公卿，然则此其君亦让以天下而不居矣。”二国者，未见文王之身，而让其所争，以为闲田而反。孔子曰：“大哉！文王之道乎，其不可加矣！不动而变，无为而成，敬慎恭己而虞、芮自平。”故《书》曰：", "para_ids": [1670]}
{"uid": 1671, "level": "normal", "h1": "《说苑》", "h2": "《君道》", "h3": "1．29", "text": "楚昭王有疾，卜之曰：“河为祟。”大夫请用三牲焉。王曰：“止，古者先王割地制土，祭不过望，江、汉、睢、漳、楚之望也。祸福之至，不是过也，不谷虽不德，河非所获罪也。”遂不祭焉。仲尼闻之曰：“昭王可谓知大道矣，其不失国宜哉！”", "para_ids": [1671]}
{"uid": 1672, "level": "normal", "h1": "《说苑》", "h2": "《君道》", "h3": "1．43", "text": "孔子曰：“文王似元年，武王似春王，周公似正月。文王以王季为父，以太任为母，以太姒为妃，以武王、周公为子，以泰颠、闳夭为臣，其本美矣。武王正其身以正其国，正其国以正天下。伐无道，刑有罪，一动而天下正，其事正矣。春致其时，万物皆及生；君致其道，万人皆及治。周公戴己而天下顺之，其诚至矣。”", "para_ids": [1672]}
{"uid": 1673, "level": "normal", "h1": "《说苑》", "h2": "《君道》", "h3": "1．45", "text": "孔子曰：“夏道不亡，商德不作；商德不亡，周德不作；周德不亡，《春秋》不作。《春秋》作而后君子知周道亡也。”故上下相亏也，犹水火之相灭也。人君不可不察而大盛其臣下，此私门盛而公家毁也。人君不察焉，则国家危殆矣。筦子曰：“权不两错，政不二门。”故曰：“胫大于股者难以步，指大于臂者难以把。”本小末大，不能相使也。", "para_ids": [1673]}
{"uid": 1674, "level": "normal", "h1": "《说苑》", "h2": "《臣术》", "h3": "2．4", "text": "子贡问于孔子曰：“今之人臣孰为贤？”孔子曰：“吾未识也。往者，齐有鲍叔，郑有子皮，贤者也。”子贡曰：“然则齐无管仲，郑无子产者乎？”子曰：“赐，汝徒知其一，不知其二。汝闻进贤为贤耶？用力为贤耶？”子贡曰：“进贤为贤。”子曰：“然。吾闻鲍叔之进管仲也；闻子皮之进子产也。未闻管仲、子产之有所进也。”", "para_ids": [1674]}
{"uid": 1675, "level": "normal", "h1": "《说苑》", "h2": "《臣术》", "h3": "2．5", "text": "魏文侯且置相，召李克而问焉，曰：“寡人将置相，置于季成子与翟触，我孰置而可？”李克曰：“臣闻之，贱不谋贵，外不谋内，踈不谋亲，臣者踈贱，不敢闻命。”文侯曰：“此国事也，愿与先生临事而勿辞。”李克曰：“君不察故也，可知矣，贵视其所举，富视其所与，贫视其所不取，穷视其所不为。由此观之，可知矣。”文侯曰：“先生出矣，寡人之相定矣。”李克出，遇翟黄。翟黄问曰：“吾闻君问相于先生，未知果孰为之？”李克曰：“季成子为之。”翟黄作色不悦曰：“触失望于先生。”李克曰：“子何遽失望于我？子之言我于子之君也，岂与我比周而求大官哉！君问相于我，臣对曰：‘君不察故也，贵视其所举，富视其所与，贫视其所不取，穷视其所不为。由此观之，可知也。’君曰：‘出矣，寡人之相定矣。’以是知季成子之为相。”翟黄不悦曰：“触何遽不为相乎？西河之守，触所任也；计事内史，触所任也。王欲攻中山，吾进乐羊；无使治之臣，吾进先生；无使傅其子，吾进屈侯鲋。触何负于季成子。”李克曰：“子不如季成子。季成子食采千锺，什九居外一居中，以聘约天下之士，是以东得卜子夏、田子方、段干木，彼其所举，人主之师也。子之所举，人臣之才也。”翟黄迮然而惭曰：“触失对于先生，请自修然后学。”言未卒，而左右言季成子立为相矣。于是翟黄默然变色，内惭，不敢出三月也。", "para_ids": [1675]}
{"uid": 1676, "level": "normal", "h1": "《说苑》", "h2": "《臣术》", "h3": "2．7", "text": "田子方渡西河，造翟黄。翟黄乘轩车，戴华盖，黄金之勒，约镇簟席，如此者，其驷八十乘，子方望之，疑以为人君也，道狭，下抵车而待之。翟黄至而睹其子方也，下车而趋，自投下风，曰：“触。”田子方曰：“子与！吾向者望子，疑以为人君也。子至而人臣也。将何以至此乎？”翟黄对曰：“此皆君之所以赐臣也，积三十岁，故至于此。时以闲暇，祖之旷野，正逢先生。”子方曰：“何子赐车轝之厚也？”翟黄对曰：“昔者西河无守，臣进吴起而西河之外宁；邺无令，臣进西门豹而魏无赵患；酸枣无令，臣进北门可而魏无齐忧；魏欲攻中山，臣进乐羊而中山拔，魏无使治之臣，臣进李克而魏国大治。是以进此五大夫者，爵禄倍，以故至于此。”子方曰：“可，子勉之矣！魏国之相，不去子而之他矣。”翟黄对曰：“君母弟有公孙季成者，进子夏而君师之，进段干木而君友之，进先生而君敬之，彼其所进师也﹑友也、所敬者也。臣之所进者，皆守职守禄之臣也，何以至魏国相乎？”子方曰：“吾闻身贤者贤也，能进贤者亦贤也。子之五举者尽贤，子勉之矣，子终其次矣。”", "para_ids": [1676]}
{"uid": 1677, "level": "normal", "h1": "《说苑》", "h2": "《臣术》", "h3": "2．18", "text": "简子有臣尹绰﹑赦厥。简子曰：“厥爱我，谏我必不于众人中；绰也不爱我，谏我必于众人中。”尹绰曰：“厥也爱君之丑，而不爱君之过；臣也爱君之过，而不爱君之丑。”孔子曰：“君子哉尹绰！面訾不面誉也。”", "para_ids": [1677]}
{"uid": 1678, "level": "normal", "h1": "《说苑》", "h2": "《臣术》", "h3": "2．20", "text": "子贡问孔子曰：“赐为人下，而未知所以为人下之道也。”孔子曰：“为人下者，其犹土乎？种之则五谷生焉，掘之则甘泉出焉，草木植焉，禽兽育焉，生人立焉，死人入焉，多其功而不言。为人下者，其犹土乎！”", "para_ids": [1678]}
{"uid": 1679, "level": "normal", "h1": "《说苑》", "h2": "《臣术》", "h3": "2．25", "text": "子路为蒲令，备水灾，与民春修沟渎。为人烦苦，故人与之一箪食、一壶浆。孔子闻之，使子贡复之。子路忿然不悦，往见夫子曰：“由也以暴雨将至，恐有水灾，故与人修沟渎以备之，而民多匮于食，故与人一箪食﹑一壶浆，而夫子使赐止之，何也？夫子止由之行仁也。夫子以仁教而禁其行仁也，由也不受。”孔子曰：“尔以民为饿，何不告于君，发仓廪以给食之，而以尔私馈之，是汝不明君之惠，见汝之德义也。速已则可矣，否则尔之受罪不久矣！”子路心服而退也。", "para_ids": [1679]}
{"uid": 1680, "level": "normal", "h1": "《说苑》", "h2": "《建本》", "h3": "3．1", "text": "孔子曰：“君子务本，本立而道生。”夫本不正者末必陭，始不盛者终必衰。《诗》云：“原隰既平，泉流既清。”本立而道生。《春秋》之义，有正春者无乱秋，有正君者无危国。《易》曰：“建其本而万物理，失之毫厘，差以千里。”是故君子贵建本而重立始。", "para_ids": [1680]}
{"uid": 1681, "level": "normal", "h1": "《说苑》", "h2": "《建本》", "h3": "3．3", "text": "孔子曰：“行身有六本，本立焉，然后为君子。立体有义矣而孝为本；处丧有礼矣而哀为本；战陈有队矣而勇为本；治政有理矣而能为本，居国有礼矣而嗣为本；生才有时矣而力为本。置本不固，无务丰末；亲戚不悦，无务外交；事无终始，无务多业；闻记不言，无务多谈；比近不说，无务修远。是以反本修迩，君子之道也。”", "para_ids": [1681]}
{"uid": 1682, "level": "normal", "h1": "《说苑》", "h2": "《建本》", "h3": "3．5", "text": "子路曰：“负重道远者，不择地而休；家贫亲老者，不择禄而仕。昔者由事二亲之时，常食藜藿之实，而为亲负米百里之外。亲没之后，南游于楚，从车百乘，积粟万锺，累茵而坐，列鼎而食，愿食藜藿、为亲负米之时，不可复得也。枯鱼衔索，几何不蠹，二亲之寿，忽如过隙，草木欲长，霜露不使，贤者欲养，二亲不待。”故曰：", "para_ids": [1682]}
{"uid": 1683, "level": "normal", "h1": "《说苑》", "h2": "《建本》", "h3": "3．7", "text": "曾子芸瓜而误斩其根，曾晳怒，援大杖击之，曾子仆地。有顷乃苏，蹶然而起，进曰：“曩者参得罪于大人，大人用力教参，得无疾乎？”退屏鼓琴而歌，欲令曾晳听其歌声，令知其平也。孔子闻之，告门人曰：“参来，勿内也。”曾子自以无罪，使人谢孔子。孔子曰：“汝闻瞽叟有子名曰舜，舜之事父也，索而使之，未尝不在侧，求而杀之，未尝可得。小箠则待，大箠则走，以逃暴怒也。今子委身以待暴怒，立体而不去，杀身以陷父不义，不孝孰是大乎？汝非天子之民耶？杀天子之民，其罪奚如？”以曾子之材，又居孔氏之门，有罪不自知，处义难乎！", "para_ids": [1683]}
{"uid": 1684, "level": "normal", "h1": "《说苑》", "h2": "《建本》", "h3": "3．10", "text": "周召公年十九，见正而冠，冠则可以为方伯诸侯矣。人之幼稚童蒙之时，非求师正本，无以立身全性。夫幼者必愚，愚者妄行；愚者妄行，不能保身。孟子曰：“人皆知以食愈饥，莫知以学愈愚。”故善材之幼者，必勤于学问，以修其性。今人诚能砥砺其材，自诚其神明，睹物之应，通道之要，观始卒之端，览无外之境，逍遥乎无方之内，彷徉乎尘埃之外，卓然独立，超然绝世，此上圣之所游神也。然晚世之人，莫能闲居心思，鼓琴读书，追观上古，友贤大夫，学问讲辨，日以自虞。䟽远世事，分明利害，筹策得失，以观祸福。设义立度，以为法式，穷追本末，究事之情，死有遗业，生有荣名，此皆人材之所能建也。然莫能为者，偷慢懈堕，多暇日之故也。是以失本而无名。夫学者，崇名立身之本也。仪状齐等，而饰貌者好；质性同伦，而学问者智。是故砥砺琢磨非金也，而可以利金；《诗》《书》辟立，非我也，而可以厉心。夫问讯之士，日夜兴起，厉中益知以分别理。是故处身则全，立身不殆，士苟欲深明博察以垂荣名，而不好问讯之道，则是伐智本而塞智原也，何以立躯也！骐骥虽疾，不遇伯乐，不致千里；干将虽利，非人力不能自断焉；乌号之弓虽良，不得排檠，不能自任，人才虽高，不务学问，不能致圣。水积成川，则蛟龙生焉；土积成山，则豫樟生焉；学积成圣，则富贵尊显至焉。千金之裘，非一狐之皮也；台庙之榱，非一木之枝也；先王之法，非一士之智也。故曰：讯问者智之本，思虑者智之道也。《中庸》曰：“好问近乎智，力行近乎仁，知耻近乎勇。”积小之能大者，其惟仲尼乎！学者所以反情治性尽才者也。亲贤学问，所以长德也；论交合友，所以相致也。《诗》云：“如切如瑳，如琢如磨。”此之谓也。", "para_ids": [1684]}
{"uid": 1685, "level": "normal", "h1": "《说苑》", "h2": "《建本》", "h3": "3．14", "text": "孔子曰：“可以与言终日而不倦者，其惟学乎！其身体不足观也，其勇力不足惮也，其先祖不足称也，其族姓不足道也，然而可以闻于四方而昭于诸侯者，其惟学乎！《诗》曰：‘不愆不亡，率由旧章。’夫学之谓也。”", "para_ids": [1685]}
{"uid": 1686, "level": "normal", "h1": "《说苑》", "h2": "《建本》", "h3": "3．15", "text": "孔子曰：“鲤乎，君子不可以不学，见人不可以不饰。不饰则无根，无根则失理，失理则不忠，不忠则失礼，失礼则不立。夫远而有光者，饰也；近而逾明者，学也。譬之如污池，水潦注焉，菅蒲生之，从上观之，知其非源也。”", "para_ids": [1686]}
{"uid": 1687, "level": "normal", "h1": "《说苑》", "h2": "《建本》", "h3": "3．21", "text": "孔子谓子路曰：“汝何好？”子路曰：“好长剑。”孔子曰：“非此之问也，谓以汝之所能加之以学，岂可及哉？”子路曰：“学亦有益乎？”孔子曰：“夫人君无谏臣则失政，士无教友则失听。御狂马不释其策，操弓不返于檠。木受绳则直，人受谏则圣。受学重问，孰不顺成？毁仁恶士，且近于刑。君子不可以不学。”子路曰：“南山有竹，弗揉自直，斩而射之，通于犀革。又何学为乎？”孔子曰：“括而羽之，镞而砥砺之，其入不益深乎？”子路再拜曰：“敬受教哉！”", "para_ids": [1687]}
{"uid": 1688, "level": "normal", "h1": "《说苑》", "h2": "《建本》", "h3": "3．22", "text": "子路问于孔子曰：“请释古之学，而行由之意，可乎？”孔子曰：“不可。昔者东夷之子慕诸夏之义，有女，其夫死，为之内私壻，终身不嫁。不嫁则不嫁矣，然非贞节之义也。苍梧之弟，娶妻而美好，请与兄易。忠则忠矣，然非礼也。今子欲释古之学而行子之意，庸知子之意不以用非为是、用是为非乎？不顺其初，虽欲悔之，难哉！”", "para_ids": [1688]}
{"uid": 1689, "level": "normal", "h1": "《说苑》", "h2": "《建本》", "h3": "3．23", "text": "丰墙墝下，未必崩也，流潦至，坏必先矣；树本浅，根垓不深，未必橛也，飘风起，暴雨至，拔必先矣。君子居于是国，不崇仁义，不尊贤臣，未必亡也，然一旦有非常之变，车驰人走，指而祸至，乃始忧愁干喉燋脣，仰天而叹，庶几焉天其救之，不亦难乎？孔子曰：“不慎其前，而悔其后，虽悔无及矣。”《诗》云：“啜其泣矣，何嗟及矣。”言不先正本而成忧于末也。", "para_ids": [1689]}
{"uid": 1690, "level": "normal", "h1": "《说苑》", "h2": "《建本》", "h3": "3．26", "text": "河间献王曰：“管子称‘仓廪实，知礼节；衣食足，知荣辱。’夫谷者，国家所以昌炽，士女所以姣好，礼义所以行，而人心所以安也。《尚书》五福以富为始。子贡问为政，孔子曰：", "para_ids": [1690]}
{"uid": 1691, "level": "normal", "h1": "《说苑》", "h2": "《立节》", "h3": "4．2", "text": "子路曰：“不能甘勤苦，不能恬贫穷，不能轻死亡，而曰我能行义，吾不信也。”昔者申包胥立于秦庭七日七夜，哭不绝声，遂以存楚，不能勤苦，安能行此？曾子布衣缊袍未得完，糟糠之食﹑藜藿之羹未得饱，义不合则辞上卿，不恬贫穷，安能行此？比干将死而谏逾忠，伯夷﹑叔齐饿死于首阳而志逾彰，不轻死亡，安能行此？故夫士欲立义行道，毋论难易而后能行之；立身著名，无顾利害而后能成之。《诗》曰：“彼其之子，硕大且笃。”非良笃修激之君子，其谁能行之哉！", "para_ids": [1691]}
{"uid": 1692, "level": "normal", "h1": "《说苑》", "h2": "《立节》", "h3": "4．3", "text": "王子比干杀身以成其忠，尾生杀身以成其信，伯夷﹑叔齐杀身以成其廉，此四子者，皆天下之通士也，岂不爱其身哉？以为夫义之不立，名之不著，是士之耻也，故杀身以遂其行。由此观之，卑贱贫穷，非士之耻也。夫士之所耻者，天下举忠而士不与焉，举信而士不与焉，举廉而士不与焉。三者存乎身，名传于后世，与日月并而不息，虽无道之世，不能污焉。然则非好死而恶生也，非恶富贵而乐贫贱也。由其道，遵其理，尊贵及己，士不辞也。孔子曰：“富而可求，虽执鞭之士，吾亦为之；富而不可求，从吾所好。”大圣之操也。《诗》云：“我心匪石，不可转也；我心匪席，不可卷也。”言不失己也。能不失己，然后可与济难矣。此士君子之所以越众也。", "para_ids": [1692]}
{"uid": 1693, "level": "normal", "h1": "《说苑》", "h2": "《立节》", "h3": "4．4", "text": "楚伐陈，陈西门燔，因使其降民修之。孔子过之，不轼。子路曰：“礼，过三人则下车，过二人则轼，今陈修门者人数众矣，夫子何为不轼？”孔子曰：“丘闻之，国亡而不知，不智；知而不争，不忠；忠而不死，不廉。今陈修门者不能行一于此，丘故不为轼也。”", "para_ids": [1693]}
{"uid": 1694, "level": "normal", "h1": "《说苑》", "h2": "《立节》", "h3": "4．5", "text": "孔子见齐景公，景公致廪丘以为养。孔子辞不受，出谓弟子曰：“吾闻君子当功以受禄，今说景公，景公未之行，而赐我廪丘，其不知丘亦甚矣。”遂辞而行。", "para_ids": [1694]}
{"uid": 1695, "level": "normal", "h1": "《说苑》", "h2": "《立节》", "h3": "4．6", "text": "曾子衣弊衣以耕，鲁君使人往致邑焉，曰：“请以此修衣。”曾子不受。反复往，又不受。使者曰：“先生非求于人，人则献之，奚为不受？”曾子曰：“臣闻之，受人者畏人，予人者骄人。纵子有赐，不我骄也，我能勿畏乎？”终不受。孔子闻之曰：“参之言，足以全其节也。”", "para_ids": [1695]}
{"uid": 1696, "level": "normal", "h1": "《说苑》", "h2": "《贵德》", "h3": "5．1", "text": "圣人之于天下百姓也，其犹赤子乎？饥者则食之，寒者则衣之，将之养之，育之长之，唯恐其不至于大也。《诗》曰：“蔽芾甘棠，勿翦勿伐，召伯所茇。”《传》曰：“自陕以东者，周公主之；自陕以西者，召公主之。”召公述职，当桑蚕之时，不欲变民事，故不入邑中，舍于甘棠之下而听断焉。陕间之人，皆得其所，是故后世思而歌咏之。善之故言之，言之不足，故嗟叹之，嗟叹之不足，故咏歌之。夫诗人感然后思，思然后积，积然后满，满然后发，发由其道而致其位焉。百姓叹其美而致其敬。甘棠之不伐也，政教恶乎不行。孔子曰：“吾于《甘棠》，见宗庙之敬也，甚矣，思其人，必爱其树，尊其人，必敬其位。顺安万物，古圣之道几哉！”", "para_ids": [1696]}
{"uid": 1697, "level": "normal", "h1": "《说苑》", "h2": "《贵德》", "h3": "5．2", "text": "仁人之德教也，诚恻隐于中，悃愊于内，不能已于其心。故其治天下也，如救溺人。见天下强凌弱，众暴寡，幼孤臝露，死伤系虏，不忍其然。是以孔子历七十二君，冀道之一行而得施其德，使民生于全育，烝庶安土，万物熙熙，各乐其终。卒不遇，故睹麟而泣，哀道不行，德泽不洽，于是退作《春秋》，明素王之道，以示后人。思施其惠，未尝辍忘；是以百王尊之，志士法焉。诵其文章。传今不绝，德及之也。《诗》曰：“载驰载驱，周爰咨谋。”此之谓也。", "para_ids": [1697]}
{"uid": 1698, "level": "normal", "h1": "《说苑》", "h2": "《贵德》", "h3": "5．3", "text": "圣王布德施惠，非求报于百姓也；郊望禘尝，非求报于鬼神也。山致其高而云雨起焉；水致其深而蛟龙生焉；君子致其道而福禄归焉。夫有阴德者，必有阳报；有隐行者，必有昭名。古者沟防不修，水为人害。禹凿龙门，闢伊阙，平治水土，使民得陆处。百姓不亲，五品不逊。契教以君臣之义，父子之亲，夫妇之辨，长幼之序。田野不修，民食不足。后稷教之，闢地垦草，粪土树谷，令百姓家给人足。故三后之后，无不王者，有阴德也。周室衰，礼义废，孔子以三代之道，教导于后世，继嗣至今不绝者，有隐行也。", "para_ids": [1698]}
{"uid": 1699, "level": "normal", "h1": "《说苑》", "h2": "《贵德》", "h3": "5．7", "text": "孔子曰：“里仁为美，择不处仁，焉得智？”夫仁者必恕然后行，行一不义，杀一无辠，虽以得高官大位，仁者不为也。夫大仁者，爱近以及远，及其有所不谐，则亏小仁以就大仁。大仁者，恩及四海；小仁者，止于妻子。妻子者，以其知营利，以妇人之恩抚之，饰其内情，雕画其伪，孰知其非真？虽当时蒙荣，然士君子以为大辱。故共工、驩兜、符里、邓析，其智非无所识也，然而为圣王所诛者，以无德而苟利也。竖刁、易牙毁体杀子以干利，卒为贼于齐。故人臣不仁，篡弑之乱生，人臣而仁，国治主荣，明主察焉，宗庙大宁。夫人臣犹贵仁，况于人主乎？故桀、纣以不仁失天下，汤、武以积德有海土。是以圣王贵德而务行之。《孟子》曰：“推恩足以及四海，不推恩不足以保妻子，古人所以大过人者无他焉，善推其所有而已。”", "para_ids": [1699]}
{"uid": 1700, "level": "normal", "h1": "《说苑》", "h2": "《贵德》", "h3": "5．18", "text": "季康子谓子游曰：“仁者爱人乎？”子游曰：“然。”“人亦爱之乎？”子游曰：“然。”康子曰：“子产死，郑人，丈夫舍玦珮，妇人舍珠珥，夫妇巷哭，三月不闻竽瑟之声。仲尼之死，吾不闻鲁国之爱夫子，奚也？”子游曰：“譬子产之与夫子，其犹浸水之与天雨乎。浸水所及则生，不及则死。斯民之生也，必以时雨，既以生，莫爱其赐。故曰：譬子产之与夫子也，犹浸水之与天雨乎？”", "para_ids": [1700]}
{"uid": 1701, "level": "normal", "h1": "《说苑》", "h2": "《贵德》", "h3": "5．20", "text": "孔子之楚，有渔者献鱼甚强，孔子不受。献鱼者曰：“天暑市远，卖之不售，思欲弃之粪壤，不若献之君子。”孔子再拜而受，使弟子扫除将祭之。弟子曰：“夫人将弃之，今夫子将祭之，何也？”孔子曰：“吾闻之，务施而不腐馀财者，圣人也。今受圣人之赐，可无祭乎？”", "para_ids": [1701]}
{"uid": 1702, "level": "normal", "h1": "《说苑》", "h2": "《贵德》", "h3": "5．27", "text": "子路持剑，孔子问曰：“由，安用此乎？”子路曰：“善古者，固以善之；不善古者，固以自卫。”孔子曰：“君子以忠为质，以仁为卫，不出环堵之内，而闻千里之外。不善以忠化，寇暴以仁围，何必持剑乎？”子路曰：“由也，请摄齐以事先生矣。”", "para_ids": [1702]}
{"uid": 1703, "level": "normal", "h1": "《说苑》", "h2": "《复恩》", "h3": "6．1", "text": "孔子曰：“德不孤，必有邻。”夫施德者贵不德；受恩者尚必报。是故臣劳勤以为君而不求其赏；君持施以牧下而无所德。故《易》曰：“劳而不怨，有功而不德，厚之至也。”君臣相与，以市道接，君悬禄以待之，臣竭力以报之。逮臣有不测之功，则主加之以重赏，如主有超异之恩，则臣必死以复之。孔子曰：“北方有兽，其名曰蟨，前足鼠，后足兔。是兽也，甚矣其爱蛩蛩、巨虚也，食得甘草，必齧以遗蛩蛩、巨虚，蛩蛩、巨虚见人将来，必负蟨以走。蟨非性之爱蛩蛩、巨虚也，为其假足之故也；二兽者，亦非性之爱蟨也，为其得甘草而遗之故也。夫禽兽昆虫犹知比假而相有报也，况于士君子之欲兴名利于天下者乎？”夫臣不复君之恩，而苟营其私门，祸之原也。君不能报臣之功，而惮行赏者，亦乱之基也。夫祸乱之源基，由不报恩生矣。", "para_ids": [1703]}
{"uid": 1704, "level": "normal", "h1": "《说苑》", "h2": "《复恩》", "h3": "6．2", "text": "赵襄子见围于晋阳，罢围，赏有功之臣五人，高赫无功而受上赏，五人皆怒。张孟谈谓襄子曰：“晋阳之中，赫无大功，今与之上赏，何也？”襄子曰：“吾在拘尼之中，不失臣主之礼，唯赫也。子虽有功，皆骄，寡人与赫上赏，不亦可乎？”仲尼闻之曰：“赵襄子可谓善赏士乎，赏一人，而天下之为人臣者，莫敢失君臣之礼矣。”", "para_ids": [1704]}
{"uid": 1705, "level": "normal", "h1": "《说苑》", "h2": "《复恩》", "h3": "6．24", "text": "东闾子尝富贵而后乞。人问之，曰：“公何为如是？”曰：“吾自知吾尝相六七年，未尝贵一人也；吾尝富三千万者再，未尝富一人也。不知士出身之咎然也。”孔子曰：“物之难矣，小大多少，各有怨恶，数之理也，人而得之，在于外假之也。”", "para_ids": [1705]}
{"uid": 1706, "level": "normal", "h1": "《说苑》", "h2": "《复恩》", "h3": "6．28", "text": "楚人献鼋于郑灵公。公子家见。公子宋之食指动，谓公子家曰：“他日我如是，必尝异味。”及食大夫鼋，召公子宋而不与，公子宋怒，染指于鼎，尝之而出。公怒，欲杀之。公子宋与公子家谋先，遂弑灵公。子夏曰：“《春秋》者记君不君，臣不臣，父不父，子不子者也。此非一日之事也，有渐以至焉。”", "para_ids": [1706]}
{"uid": 1707, "level": "normal", "h1": "《说苑》", "h2": "《政理》", "h3": "7．2", "text": "季孙问于孔子曰：“如杀无道，以就有道，何如？”孔子曰：“子为政，焉用杀。子欲善而民善矣。君子之德风也，小人之德草也，草上之风必偃。”言明其化而已也。", "para_ids": [1707]}
{"uid": 1708, "level": "normal", "h1": "《说苑》", "h2": "《政理》", "h3": "7．6", "text": "卫灵公谓孔子曰：“有语寡人，为国家者谨之于庙堂之上，而国家治矣，其可乎？”孔子曰：“可。爱人者则人爱之，恶人者则人恶之，知得之己者，亦知得之人。所谓不出于环堵之室而知天下者，知反之己者也。”", "para_ids": [1708]}
{"uid": 1709, "level": "normal", "h1": "《说苑》", "h2": "《政理》", "h3": "7．7", "text": "子贡问治民于孔子，孔子曰：“懔懔焉如以腐索御奔马。”子贡曰：“何其畏也？”孔子曰：“夫通达之国皆人也，以道导之则吾畜也，不以道导之则吾雠也，若何而毋畏也。”", "para_ids": [1709]}
{"uid": 1710, "level": "normal", "h1": "《说苑》", "h2": "《政理》", "h3": "7．9", "text": "卫灵公问于史鰌曰：“政孰为务？”对曰：“大理为务，听狱不中，死者不可生也，断者不可属也。故曰：大理为务。”少焉，子路见公。公以史鰌言告之，子路曰：“司马为务，两国有难，两军相当，司马执枹以行之，一斗不当，死者数万。以杀人为非也，此其为杀人亦众矣。故曰：司马为务。”少焉，子贡入见，公以二子言告之，子贡曰：“不识哉！昔禹与有扈氏战，三陈而不服。禹于是修教一年，而有扈氏请服。故曰：去民之所事，奚狱之所听，兵革之不陈，奚鼓之所鸣，故曰：教为务也。”", "para_ids": [1710]}
{"uid": 1711, "level": "normal", "h1": "《说苑》", "h2": "《政理》", "h3": "7．10", "text": "齐桓公出猎，逐鹿而走入山谷之中，见一老公而问之，曰：“是为何谷？”对曰：“为愚公之谷。”桓公曰：“何故？”对曰：“以臣名之。”桓公曰：“今视公之仪状，非愚人也，何为以公名之？”对曰：“臣请陈之，臣故畜牸牛，生子而大，卖之而买驹。少年曰：‘牛不能生马。’遂持驹去。傍邻闻之，以臣为愚，故名此谷为愚公之谷。”桓公曰：“公诚愚矣！夫何为而与之。”桓公遂归。明日朝，以告管仲。管仲正衿再拜曰：“此夷吾之愚也。使尧在上，咎繇为理，安有取人之驹者乎？若有见暴如是叟者，又必不与也。是公知狱讼之不正，故与之耳，请退而修政。”孔子曰：“弟子记之，桓公，霸君也；管仲，贤佐也。犹有以智为愚者也，况不及桓公、管仲者也！”", "para_ids": [1711]}
{"uid": 1712, "level": "normal", "h1": "《说苑》", "h2": "《政理》", "h3": "7．11", "text": "鲁有父子讼者，康子曰：“杀之。”孔子曰：“未可杀也。夫民不知子父讼之为不善者久矣！是则上过也，上有道，是人亡矣。”康子曰：“夫治民以孝为本，今杀一人以戮不孝，不亦可乎？”孔子曰：“不孝而诛之，是虐杀不辜也。三军大败，不可诛也；狱讼不治，不可刑也。上陈之教而先服之，则百姓从风矣。躬行不从，而后俟之以刑，则民知罪矣。夫一仞之墙，民不能踰；百仞之山，童子升而游焉，凌迟故也。今是仁义之凌迟久矣！能谓民弗踰乎？《诗》曰：‘俾民不迷。’昔者，君子导其百姓不使迷，是以威厉而不至，刑错而不用也。”于是讼者闻之，乃请无讼。", "para_ids": [1712]}
{"uid": 1713, "level": "normal", "h1": "《说苑》", "h2": "《政理》", "h3": "7．12", "text": "鲁哀公问政于孔子，孔子对曰：“政有使民富且寿。”哀公曰：“何谓也？”孔子曰：“薄赋敛则民富，无事则远罪，远罪则民寿。”公曰：“若是则寡人贫矣。”孔子曰：“《诗》云：‘凯悌君子，民之父母。’未见其子富而父母贫者也。”", "para_ids": [1713]}
{"uid": 1714, "level": "normal", "h1": "《说苑》", "h2": "《政理》", "h3": "7．18", "text": "仲尼见宋君，宋君问仲尼曰：“吾欲长有国；吾欲列都之得；吾欲使民安不惑；吾欲使士竭其力；吾欲使日月当时；吾欲使圣人自来；吾欲使官府治。为之奈何？”仲尼对曰：“千乘之君，万乘之主，问于丘者多矣，未尝有如主君问丘之术也，然而尽可得也。丘闻之，两君相亲则长有国；君惠臣忠则列都之得；毋杀不辜，毋释罪人，则民不惑；益士禄赏则竭其力；尊天敬鬼则日月当时；善为刑罚则圣人自来；尚贤使能则官府治。”宋君曰：“岂有不然哉！”", "para_ids": [1714]}
{"uid": 1715, "level": "normal", "h1": "《说苑》", "h2": "《政理》", "h3": "7．19", "text": "子贡曰：“叶公问政于夫子，夫子曰：‘政在于附近而来远。’鲁哀公问政于夫子，夫子曰：‘政在于谕臣。’齐景公问政于夫子，夫子曰：‘政在于节用。’三君问政于夫子，夫子应之不同，然则政有异乎？”孔子曰：“夫荆之地广而都狭，民有离志焉，故曰：政在于附近而来远。哀公有臣三人，内比周以惑其君，外鄣距诸侯宾客，以蔽其明，故曰：政在谕臣。齐景公奢于台榭，淫于苑囿，五官之乐不解，一旦而赐人百乘之家者三，故曰：政在于节用。此三者，政也。《诗》不云乎，‘乱离斯瘼，爰其适归。’此伤离散以为乱者也；‘匪其止共，惟王之邛。’此伤奸臣蔽主以为乱者也；‘相乱蔑资，曾莫惠我师。’此伤奢侈不节以为乱者也。察此三者之所欲，政其同乎哉！”", "para_ids": [1715]}
{"uid": 1716, "level": "normal", "h1": "《说苑》", "h2": "《政理》", "h3": "7．24", "text": "宓子贱治单父，弹鸣琴，身不下堂，而单父治。巫马期亦治单父，以星出，以星入，日夜不处，以身亲之，而单父亦治。巫马期问其故于宓子贱，宓子贱曰：“我之谓任人，子之谓任力。任力者固劳，任人者固佚。”人曰：“宓子贱则君子矣，佚四肢，全耳目，平心气而百官治，任其数而已矣。巫马期则不然，弊性事情，劳烦教诏，虽治，犹未至也。”", "para_ids": [1716]}
{"uid": 1717, "level": "normal", "h1": "《说苑》", "h2": "《政理》", "h3": "7．25", "text": "孔子谓宓子贱曰：“子治单父而众说，语丘所以为之者。”曰：“不齐父其父，子其子，恤诸孤而哀丧纪。”孔子曰：“善，小节也，小民附矣，犹未足也。”曰：“不齐也，所父事者三人，所兄事者五人，所友者十一人。”孔子曰：“父事三人，可以教孝矣；兄事五人，可以教弟矣；友十一人，可以教学矣。中节也，中民附矣，犹未足也。”曰：“此地民有贤于不齐者五人，不齐事之，皆教不齐所以治之术。”孔子曰：“欲其大者，乃于此在矣。昔者尧、舜清微其身，以听观天下，务来贤人。夫举贤者，百福之宗也，而神明之主也。惜乎！不齐之所治者小也；不齐所治者大，其与尧、舜继矣。”", "para_ids": [1717]}
{"uid": 1718, "level": "normal", "h1": "《说苑》", "h2": "《政理》", "h3": "7．26", "text": "宓子贱为单父宰，辞于夫子。夫子曰：“毋迎而距也，毋望而许也。许之则失守，距之则闭塞，譬如高山深渊，仰之不可极，度之不可测也。”子贱曰：“善，敢不承命乎！”", "para_ids": [1718]}
{"uid": 1719, "level": "normal", "h1": "《说苑》", "h2": "《政理》", "h3": "7．27", "text": "宓子贱为单父宰，过于阳昼，曰：“子亦有以送仆乎？”阳昼曰：“吾少也贱，不知治民之术，有钓道二焉，请以送子。”子贱曰：“钓道奈何？”阳昼曰：“夫投纶错饵，迎而吸之者阳桥也，其为鱼也薄而不美；若存若亡，若食若不食者鲂也，其为鱼也博而厚味。”宓子贱曰：“善。”于是未至单父，冠盖迎之者，交接于道。子贱曰：“车驱之，车驱之，夫阳昼之所谓阳桥者至矣。”于是至单父，请其耆老尊贤者而与之共治单父。", "para_ids": [1719]}
{"uid": 1720, "level": "normal", "h1": "《说苑》", "h2": "《政理》", "h3": "7．28", "text": "孔子兄子有孔蔑者，与宓子贱皆仕。孔子往过孔蔑而问之曰：“自子之仕者，何得何亡？”孔蔑曰：“自吾仕者未有所得，而有所亡者三。曰：王事若袭，学焉得习，以是学不得明也，所亡者一也；奉禄少，𩱡鬻不足及亲戚，是以亲戚益疏矣，所亡者二也；公事多急，不得吊死视病，是以朋友益䟽矣，所亡者三也。”孔子不说，而复往见子贱曰：“自子之仕，何得何亡？”子贱曰：“自吾之仕者，未有所亡，而有所得者三：始诵之文，今履而行之，是学日益明也，所得者一也；奉禄虽少，𩱡鬻足及亲戚，是以亲戚益亲也，所得者二也；公事虽急，夜勤吊死视病，是以朋友益亲也，所得者三也。”孔子谓子贱曰：“君子哉若人！君子哉若人！鲁无君子也，斯焉取斯！”", "para_ids": [1720]}
{"uid": 1721, "level": "normal", "h1": "《说苑》", "h2": "《政理》", "h3": "7．30", "text": "子路治蒲，见于孔子曰：“由愿受教。”孔子曰：“蒲多壮士，又难治也。然吾语汝：恭以敬，可以摄勇；宽以正，可以容众；恭以洁，可以亲上。”", "para_ids": [1721]}
{"uid": 1722, "level": "normal", "h1": "《说苑》", "h2": "《政理》", "h3": "7．31", "text": "子贡为信阳令，辞孔子而行，孔子曰：“力之顺之，因天之时，无夺无伐，无暴无盗。”子贡曰：“赐少而事君子，君子固有盗者邪？”孔子曰：“夫以不肖伐贤，是谓夺也。以贤伐不肖，是谓伐也。缓其令，急其诛，是谓暴也。取人善以自为己，是谓盗也。君子之盗，岂必当财币乎？吾闻之曰：知为吏者，奉法以利民，不知为吏者，枉法以侵民，此皆怨之所由生也。临官莫如平，临财莫如廉，廉、平之守，不可攻也。匿人之善者，是谓蔽贤也；扬人之恶者，是谓小人也。不内相教而外相谤者，是谓不足亲也。言人之善者，有所得而无所亡伤也；言人之恶者，无所得而有所伤也。故君子慎言语焉，毋先己而后人，择言出之，令口如耳。”", "para_ids": [1722]}
{"uid": 1723, "level": "normal", "h1": "《说苑》", "h2": "《政理》", "h3": "7．36", "text": "齐侯问于晏子曰：“为政何患？”对曰：“患善恶之不分。”公曰：“何以察之？”对曰：“审择左右。左右善则百僚各得其所宜，而善恶分矣。”孔子闻之曰：“此言也信矣！善言进，则不善无由入矣，不进善言，则善无由入矣。”", "para_ids": [1723]}
{"uid": 1724, "level": "normal", "h1": "《说苑》", "h2": "《政理》", "h3": "7．41", "text": "延陵季子游于晋，入其境，曰：“嘻，暴哉国乎！”入其都，曰：“嘻，力屈哉国乎！”立其朝，曰：“嘻，乱哉国乎！”从者曰：“夫子之入晋境未久也，何其名之不疑也？”延陵季子曰：“然，吾入其境，田亩荒秽而不休，杂增崇高，吾是以知其国之暴也。吾入其都，新室恶而故室美，新墙卑而故墙高，吾是以知其民力之屈也。吾立其朝，君能视而不下问，其臣善伐而不上谏，吾是以知其国之乱也。”", "para_ids": [1724]}
{"uid": 1725, "level": "normal", "h1": "《说苑》", "h2": "《政理》", "h3": "7．45", "text": "鲁国之法，鲁人有赎臣妾于诸侯者，取金于府。子贡赎人于诸侯而还其金。孔子闻之曰：“赐失之矣！夫圣人之举事也，可以移风易俗，而教导可施于百姓，非独适其身之行也。今鲁国富者寡而贫者众，赎而受金，则为不廉，不受，则后莫复赎。自今以来，鲁人不复赎人矣。”孔子可谓通于化矣。故老子曰：“见小曰明。”", "para_ids": [1725]}
{"uid": 1726, "level": "normal", "h1": "《说苑》", "h2": "《政理》", "h3": "7．46", "text": "孔子见季康子，康子未说，孔子又见之。宰予曰：“吾闻之夫子曰：‘王公不聘，不动。’今吾子之见司寇也少数矣。”孔子曰：“鲁国以众相凌，以兵相暴之日，久矣，而有司不治，聘我者孰大于是哉！”鲁人闻之曰：“圣人将治，可以不先自为刑罚乎？”自是之后，国无争者。孔子谓弟子曰：“违山十里，蟪蛄之声，犹尚存耳，政事无如膺之矣。”", "para_ids": [1726]}
{"uid": 1727, "level": "normal", "h1": "《说苑》", "h2": "《政理》", "h3": "7．47", "text": "古之鲁俗，涂里之闾，罗门之罗，𤕭门之渔，独得于礼。是以孔子善之。夫涂里之闾，富家为贫者出；罗门之罗，有亲者取多，无亲者取少；𤕭门之渔，有亲者取巨，无亲者取小。", "para_ids": [1727]}
{"uid": 1728, "level": "normal", "h1": "《说苑》", "h2": "《尊贤》", "h3": "8．4", "text": "眉睫之微，接而形于色；声音之风，感而动乎心。甯戚击牛角而商歌，桓公闻而举之；鲍龙跪石而登嵼，孔子为之下车。尧、舜相见，不违桑阴；文王举太公，不以日久。故贤圣之接也，不待久而亲；能者之相见也，不待试而知矣。故士之接也，非必与之临财分货乃知其廉也；非必与之犯难涉危乃知其勇也。举事决断，是以知其勇也；取与有让，是以知其廉也。故见虎之尾而知其大于貍也；见象之牙而知其大于牛也。一节见则百节知矣。由此观之，以所见可以占未发，覩小节，固足以知大体矣。", "para_ids": [1728]}
{"uid": 1729, "level": "normal", "h1": "《说苑》", "h2": "《尊贤》", "h3": "8．6", "text": "齐景公问于孔子曰：“秦穆公其国小处僻而霸，何也？”对曰：“其国虽小而其志大，处虽僻而其政中，其举果，其谋和，其令不偷。亲举五羖大夫于系缧之中，与之语，三日而授之政。以此取之，虽王可也，霸则小矣。”", "para_ids": [1729]}
{"uid": 1730, "level": "normal", "h1": "《说苑》", "h2": "《尊贤》", "h3": "8．8", "text": "周公旦白屋之士，所下者七十人，而天下之士皆至。晏子所与同衣食者百人，而天下之士亦至。仲尼修道行，理文章，而天下之士亦至矣。伯牙子鼓琴，其友锺子期听之，方鼓琴而志在太山，锺子期曰：“善哉乎鼓琴！巍巍乎若太山。”少选之间，而志在流水，锺子期复曰：“善哉乎鼓琴！汤汤乎若流水。”锺子期死，伯牙破琴绝絃，终身不复鼓琴，以为世无足为鼓琴者。非独琴若此也，贤者亦然。虽有贤者而无以接之，贤者奚由尽忠哉！骥不自至千里者，待伯乐而后至也。", "para_ids": [1730]}
{"uid": 1731, "level": "normal", "h1": "《说苑》", "h2": "《尊贤》", "h3": "8．10", "text": "哀公问于孔子曰：“人何若而可取也？”孔子对曰：“毋取拑者，毋取健者，毋取口锐者。”哀公曰：“何谓也？”孔子曰：“拑者大给利，不可尽用；健者必欲兼人，不可以为法也；口锐者多诞而寡信，后恐不验也。夫弓矢和调而后求其中焉；马悫愿顺然后求其良材焉；人必忠信重厚，然后求其知能焉。今人有不忠信重厚而多知能，如此人者譬犹豺狼与，不可以身近也。是故先其仁信之诚者，然后亲之。于是有知能者，然后任之。故曰：亲仁而使能。夫取人之术也，观其言而察其行。夫言者，所以抒其胸而发其情者也。能行之士，必能言之。是故先观其言而揆其行。夫以言揆其行，虽有奸轨之人，无以逃其情矣。”哀公曰：“善。”", "para_ids": [1731]}
{"uid": 1732, "level": "normal", "h1": "《说苑》", "h2": "《尊贤》", "h3": "8．14", "text": "赵简子游于西河而乐之，叹曰：“安得贤士而与处焉？”舟人古桑跪而对曰：“夫珠玉无足，去此数千里而所以能来者，人好之也。今士有足而不来者，此是吾君不好之乎？”赵简子曰：“吾门左右客千人，朝食不足，暮收市征；暮食不足，朝收市征。吾尚可谓不好士乎？”舟人古桑对曰：“鸿鹄高飞远翔，其所恃者六翮也。背上之毛，腹下之毳，无尺寸之数，去之满把，飞不能为之益卑，益之满把，飞不能为之益高。不知门下左右客千人者，亦有六翮之用乎？将尽毛毳也。”", "para_ids": [1732]}
{"uid": 1733, "level": "normal", "h1": "《说苑》", "h2": "《尊贤》", "h3": "8．18", "text": "鲁哀公问于孔子曰：“当今之时君子谁贤？”对曰：“卫灵公。”公曰：“吾闻之，其闺门之内，姑姊妹无别。”对曰：“臣观于朝廷，未观于堂陛之间也。灵公之弟曰公子渠牟，其知足以治千乘之国，其信足以守之，而灵公爱之。又有士曰王林，国有贤人，必进而任之，无不达也，不能达，退而与分其禄，而灵公尊之。又有士曰庆足，国有大事则进而治之，无不济也，而灵公说之。史鰌去卫，灵公邸舍三月，琴瑟不御，待史鰌之入也而后入，臣是以知其贤也。”", "para_ids": [1733]}
{"uid": 1734, "level": "normal", "h1": "《说苑》", "h2": "《尊贤》", "h3": "8．19", "text": "介子推行年十五而相荆，仲尼闻之，使人往视。还，曰：“廊下有二十五俊士，堂上有二十五老人。”仲尼曰：“合二十五人之智，智于汤武；并二十五人之力，力于彭祖，以治天下，其固免矣乎！”", "para_ids": [1734]}
{"uid": 1735, "level": "normal", "h1": "《说苑》", "h2": "《尊贤》", "h3": "8．20", "text": "孔子闲居，喟然而叹曰：“铜鞮伯华而无死，天下其有定矣！”子路曰：“愿闻其为人也何若？”孔子曰：“其幼也，敏而好学；其壮也，有勇而不屈；其老也，有道而能以下人。”子路曰：“其幼也，敏而好学则可；其壮也，有勇而不屈则可。夫有道又谁下哉？”孔子曰：“由不知也，吾闻之，以众攻寡无不消也；以贵下贱无不得也。昔者，周公旦制天下之政，而下士七十人，岂无道哉？欲得士之故也。夫有道而能下于天下之士，君子乎哉！”", "para_ids": [1735]}
{"uid": 1736, "level": "normal", "h1": "《说苑》", "h2": "《尊贤》", "h3": "8．25", "text": "孔子之郯，遭程子于涂，倾盖而语终日。有间，顾谓子路曰：“取束帛一，以赠先生。”子路不对。有间，又顾谓曰：“取束帛一，以赠先生。”子路屑然对曰：“由闻之也，士不中而见，女无媒而嫁，君子不行也。”孔子曰：“由，《诗》不云乎？‘野有蔓草，零露漙兮，有美一人，清扬婉兮，邂逅相遇，适我愿兮。’今程子天下之贤士也，于是不赠，终身不见。大德毋踰闲，小德出入可也。”", "para_ids": [1736]}
{"uid": 1737, "level": "normal", "h1": "《说苑》", "h2": "《尊贤》", "h3": "8．26", "text": "齐桓公使管仲治国，管仲对曰：“贱不能临贵。”桓公以为上卿，而国不治。桓公曰：“何故？”管仲对曰：“贫不能使富。”桓公赐之齐国之市租一年，而国不治。桓公曰：“何故？”对曰：“䟽不能制亲。”桓公立以为仲父。齐国大安而遂霸天下。孔子曰：“管仲之贤，而不得此三权者，亦不能使其君南面而霸矣。”", "para_ids": [1737]}
{"uid": 1738, "level": "normal", "h1": "《说苑》", "h2": "《尊贤》", "h3": "8．28", "text": "鲁人攻鄪，曾子辞于鄪君曰：“请出，寇罢而后复来。请姑毋使狗豕入吾舍。”鄪君曰：“寡人之于先生也，人无不闻。今鲁人攻我而先生去我，我胡守先生之舍？”鲁人果攻鄪而数之罪十，而曾子之所争者九。鲁师罢，鄪君复修曾子舍而后迎之。", "para_ids": [1738]}
{"uid": 1739, "level": "normal", "h1": "《说苑》", "h2": "《尊贤》", "h3": "8．36", "text": "子路问于孔子曰：“治国何如？”孔子曰：“在于尊贤而贱不肖。”子路曰：“范、中行氏尊贤而贱不肖矣，其亡何也？”曰：“范、中行氏尊贤而不能用也，贱不肖而不能去也，贤者知其不己用而怨之，不肖者知其贱己而雠之。贤者怨之，不肖者雠之。怨雠并前，中行氏虽欲无亡，岂可得乎？”", "para_ids": [1739]}
{"uid": 1740, "level": "normal", "h1": "《说苑》", "h2": "《正谏》", "h3": "9．1", "text": "《易》曰：“王臣蹇蹇，匪躬之故。”人臣之所以蹇蹇为难而谏其君者，非为身也，将欲以匡君之过，矫君之失也。君有过失者，危亡之萌也。见君之过失而不谏，是轻君之危亡也。夫轻君之危亡者，忠臣不忍为也。三谏而不用则去，不去则身亡，身亡者，仁人所不为也。是故谏有五：一曰正谏，二曰降谏，三曰忠谏，四曰戆谏，五曰讽谏。孔子曰：“吾其从讽谏矣乎！”夫不谏则危君，固谏则危身，与其危君宁危身，危身而终不用，则谏亦无功矣。智者度君权时，调其缓急而处其宜，上不敢危君，下不以危身，故在国而国不危，在身而身不殆。昔陈灵公不听泄冶之谏而杀之，曹羁三谏曹君不听而去，《春秋》序义虽俱贤，而曹羁合礼。", "para_ids": [1740]}
{"uid": 1741, "level": "normal", "h1": "《说苑》", "h2": "《正谏》", "h3": "9．11", "text": "楚昭王欲之荆台游，司马子綦进谏曰：“荆台之游，左洞庭之陂，右彭蠡之水，南望猎山，下临方淮，其乐使人遗老而忘死，人君游者尽以亡其国，愿大王勿往游焉。”王曰：“荆台乃吾地也，有地而游之，子何为绝我游乎？”怒而击之。于是令尹子西驾安车四马径于殿下，曰：“今日荆台之游，不可不观也。”王登车而拊其背曰：“荆台之游，与子共乐之矣。”子西步马十里，引辔而止曰：“臣不敢下车，愿得有道，大王肯听之乎？”王曰：“第言之。”令尹子西曰：“臣闻之，为人臣而忠其君者，爵禄不足以赏也；为人臣而谀其君者，刑罚不足以诛也。若司马子綦者，忠臣也；若臣者，谀臣也。愿大王杀臣之躯，罚臣之家而禄司马子綦。”王曰：“若我能止听，公子独能禁我游耳，后世游之，无有极时，奈何？”令尹子西曰：“欲禁后世易耳，愿大王山陵崩阤，为陵于荆台。未尝有持锺鼓管絃之乐，而游于父祖之墓上者也。”于是王还车，卒不游荆台，令罢先置。孔子从鲁闻之曰：“美哉！令尹子西谏之于十里之前，而权之于百世之后者也。”", "para_ids": [1741]}
{"uid": 1742, "level": "normal", "h1": "《说苑》", "h2": "《正谏》", "h3": "9．21", "text": "齐简公有臣曰诸御鞅，谏简公曰：“田常与宰予，之二人者甚相憎也。臣恐其相攻，相攻虽叛而危之，不可，愿君去一人也。”简公曰：“非而细人之所敢议也。”居无几何，田常果攻宰予于庭，贼简公于朝，简公喟然太息曰：“余不用鞅之言，以至此患也！”故忠臣之言，不可不察也。", "para_ids": [1742]}
{"uid": 1743, "level": "normal", "h1": "《说苑》", "h2": "《正谏》", "h3": "9．25", "text": "孔子曰：“良药苦于口利于病，忠言逆于耳利于行。”故武王谔谔而昌，纣嘿嘿而亡。君无谔谔之臣，父无谔谔之子，兄无谔谔之弟，夫无谔谔之妇，士无谔谔之友，其亡可立而待也。故曰：君失之，臣得之；父失之，子得之；兄失之，弟得之；夫失之，妇得之；士失之，友得之。故无亡国破家，悖父乱子，放兄弃弟，狂夫淫妇，绝交败友者也。", "para_ids": [1743]}
{"uid": 1744, "level": "normal", "h1": "《说苑》", "h2": "《敬慎》", "h3": "10．3", "text": "孔子读易至于《损》、《益》，则喟然而叹。子夏避席而问曰：“夫子何为叹？”孔子曰：“夫自损者益，自益者缺，吾是以叹也。”子夏曰：“然则学者不可以益乎？”孔子曰：“否，天之道，成者未尝得久也。夫学者以虚受之，故曰：得。苟接知持满，则天下之善言不得入其耳矣。昔尧履天子之位，犹允恭以持之，虚静以待下，故百载以逾盛，迄今而益章。昆吾自臧而满意，穷高而不衰，故当时而亏败，迄今而愈恶。是非损益之征与？吾故曰：谦也者，致恭以存其位者也。夫丰明而动故能大，苟大则亏矣，吾戒之。故曰：天下之善言不得入其耳矣。日中则昃，月盈则食，天地盈虚，与时消息。是以圣人不敢当盛，升舆而遇三人则下，二人则轼，调其盈虚，故能长久也。”子夏曰：“善，请终身诵之。”", "para_ids": [1744]}
{"uid": 1745, "level": "normal", "h1": "《说苑》", "h2": "《敬慎》", "h3": "10．4", "text": "孔子观于周庙，有欹器焉。孔子问守庙者曰：“此为何器？”对曰：“盖为右坐之器。”孔子曰：“吾闻右坐之器，满则覆，虚则欹，中则正，有之乎？”对曰：“然。”孔子使子路取水而试之，满则覆。中则正，虚则欹。孔子喟然叹曰：“呜呼！恶有满而不覆者哉！”子路曰：“敢问持满有道乎？”孔子曰：“持满之道，挹而损之。”子路曰：“损之有道乎？”孔子曰：“高而能下，满而能虚，富而能俭，贵而能卑，智而能愚，勇而能怯，辩而能讷，博而能浅，明而能闇，是谓损而不极。能行此道，唯至德者及之。《易》曰：‘不损而益之。’故损自损而终故益。”", "para_ids": [1745]}
{"uid": 1746, "level": "normal", "h1": "《说苑》", "h2": "《敬慎》", "h3": "10．9", "text": "曾子有疾，曾元抱首，曾华抱足。曾子曰：“吾无颜氏之才，何以告汝？虽无能，君子务益。夫华多实少者，天也；言多行少者，人也。夫飞鸟以山为卑而层巢其巅，鱼鳖以渊为浅而穿穴其中，然所以得者，饵也。君子苟能无以利害身，则辱安从至乎？官怠于宦成，病加于少愈，祸生于懈惰，孝衰于妻子。察此四者，慎终如始。”《诗》曰：“靡不有初，鲜克有终。”", "para_ids": [1746]}
{"uid": 1747, "level": "normal", "h1": "《说苑》", "h2": "《敬慎》", "h3": "10．11", "text": "孔子曰：“存亡祸福，皆在己而已。天灾地妖亦不能杀也。昔者殷王帝辛之时，爵生乌于城之隅，工人占之曰：‘凡小以生巨，国家必祉，王名必倍。’帝辛喜爵之德，不治国家，亢暴无极，外寇乃至，遂亡殷国。此逆天之时，诡福反为祸者也。至殷王武丁之时，先王道缺，刑法弛，桑榖俱生于朝，七日而大拱。工人占之曰：‘桑榖者，野物也，野物生于朝，意者朝亡乎？’武丁恐骇，侧身修行，思昔先王之政，兴灭国，继绝世，举逸民，明养老之道。三年之后，远方之君，重译而朝者十有六国。此迎天时，得祸反为福者也。故妖孽者，天所以警天子、诸侯者也；恶梦者，所以警士大夫者也。故妖孽不胜善政，恶梦不胜善行也。至治之极，祸反为福。”故太甲曰：“天作孽，犹可违，自作孽，不可逭。”", "para_ids": [1747]}
{"uid": 1748, "level": "normal", "h1": "《说苑》", "h2": "《敬慎》", "h3": "10．16", "text": "子赣之承或，在涂，见道侧巾弊布拥蒙而衣衰，其名曰舟绰，子赣问焉。曰：“此至承几何？”嘿然不对，子赣曰：“人问乎己而不应，何也？”屏其拥蒙而言曰：“望而黩人者，仁乎？覩而不识者，智乎？轻侮人者，义乎？”子赣下车曰：“赐不仁，过问三言，可复闻乎？”曰：“是足于子矣，吾不告子。”于是子赣参偶则轼，五偶则下。", "para_ids": [1748]}
{"uid": 1749, "level": "normal", "h1": "《说苑》", "h2": "《敬慎》", "h3": "10．24", "text": "鲁哀公问于孔子曰：“予闻忘之甚者，徙而忘其妻，有诸？”孔子对曰：“此非忘之甚者也，忘之甚者，忘其身。”哀公曰：“可得闻与？”对曰：“昔夏桀贵为天子，富有天下，不修禹之道，毁坏辟法，裂绝世祀，荒淫于乐，沉酗于酒。其臣有左师触龙者，谄谀不止。汤诛桀，左师触龙者，身死四支不同坛而居，此忘其身者也。”哀公愀然变色曰：“善。”", "para_ids": [1749]}
{"uid": 1750, "level": "normal", "h1": "《说苑》", "h2": "《敬慎》", "h3": "10．25", "text": "孔子之周，观于太庙。右陛之前，有金人焉，三缄其口，而铭其背曰：“古之慎言人也，戒之哉，戒之哉！无多言，多言多败；无多事，多事多患。安乐必戒，无行所悔。勿谓何伤，其祸将长。勿谓何害，其祸将大。勿谓何残，其祸将然。勿谓莫闻，天妖伺人。荧荧不灭，炎炎奈何。涓涓不壅，将成江河。緜緜不绝，将成网罗。青青不伐，将寻斧柯。诚不能慎之，祸之根也。口是何伤，祸之门也。强梁者不得其死，好胜者必遇其敌。盗怨主人，民害其贵。君子知天下之不可盖也，故后之下之，使人慕之。执雌持下，莫能与之争者。人皆趋彼，我独守此。众人惑惑，我独不从。内藏我知，不与人论技。我虽尊高，人莫我害。夫江河长百谷者，以其卑下也。天道无亲，常与善人。戒之哉，戒之哉！”孔子顾谓弟子曰：“记之，此言虽鄙而中事情。《诗》曰：‘战战兢兢，如临深渊，如履薄冰。’行身如此，岂以口遇祸哉！”", "para_ids": [1750]}
{"uid": 1751, "level": "normal", "h1": "《说苑》", "h2": "《敬慎》", "h3": "10．27", "text": "孔子行游中路，闻哭者声，其音甚悲。孔子曰：“驱之！驱之！前有异人音。”少进，见之，丘吾子也，拥镰带索而哭。孔子辟车而下，问曰：“夫子非有丧也，何哭之悲也？”丘吾子对曰：“吾有三失。”孔子曰：“愿闻三失。”丘吾子曰：“吾少好学问，周遍天下，还后吾亲亡，是一失也；事君奢骄，谏不遂，是二失也；厚交友而后绝，是三失也。树欲静而风不定，子欲养而亲不待。往而不来者，年也；不可得再见者，亲也。请从此辞。”则自刎而死。孔子曰：“弟子记之，此足以为戒也。”于是弟子辞归养亲者十有三人。", "para_ids": [1751]}
{"uid": 1752, "level": "normal", "h1": "《说苑》", "h2": "《敬慎》", "h3": "10．28", "text": "孔子论《诗》，至于《正月》之六章，戄然曰：“不逢时之君子，岂不殆哉！从上依世则废道，违上离俗则危身，世不与善，己独由之，则曰非妖则孽也，是以桀杀关龙逄，纣杀王子比干。故贤者不遇时，常恐不终焉。《诗》曰：‘谓天盖高，不敢不跼，谓地盖厚，不敢不蹐。’此之谓也。”", "para_ids": [1752]}
{"uid": 1753, "level": "normal", "h1": "《说苑》", "h2": "《敬慎》", "h3": "10．29", "text": "孔子见罗者，其所得者皆黄口也。孔子曰：“黄口尽得，大爵独不得，何也？”罗者对曰：“黄口从大爵者不得，大爵从黄口者可得。”孔子顾谓弟子曰：“君子慎其所从，不得其人，则有罗网之患。”", "para_ids": [1753]}
{"uid": 1754, "level": "normal", "h1": "《说苑》", "h2": "《敬慎》", "h3": "10．32", "text": "颜回将西游，问于孔子曰：“何以为身？”孔子曰：“恭、敬、忠、信，可以为身。恭则免于众，敬则人爱之，忠则人与之，信则人恃之。人所爱，人所与，人所恃，必免于患矣。可以临国家，何况于身乎？故不比数而比踈，不亦远乎？不修中而修外，不亦反乎？不先虑事，临难乃谋，不亦晚乎？”", "para_ids": [1754]}
{"uid": 1755, "level": "normal", "h1": "《说苑》", "h2": "《敬慎》", "h3": "10．35", "text": "成回学于子路三年，回恭敬不已，子路问其故何也？回对曰：“臣闻之，行者比于鸟，上畏鹰鹯，下畏网罗。夫人为善者少，为谗者多。若身不死，安知祸罪不施？行年七十，常恐行节之亏。回是以恭敬待大命。”子路稽首曰：“君子哉！”", "para_ids": [1755]}
{"uid": 1756, "level": "normal", "h1": "《说苑》", "h2": "《善说》", "h3": "11．1", "text": "孙卿曰：“夫谈说之术，齐庄以立之，端诚以处之，坚强以持之，譬称以谕之，分别以明之，欢欣愤满以送之，宝之珍之，贵之神之；如是则说常无不行矣。夫是之谓能贵其所贵。《传》曰：‘唯君子为能贵其所贵也。’”《诗》云：“无易由言，无曰苟矣。”鬼谷子曰：“人之不善而能矫之者，难矣。说之不行，言之不从者，其辩之不明也。既明而不行者，持之不固也。既固而不行者，未中其心之所善也。辩之，明之，持之，固之，又中其人之所善，其言神而珍，白而分，能入于人之心，如此而说不行者，天下未尝闻也。”此之谓善说。子贡曰：“出言陈辞，身之得失，国之安危也。”《诗》云：“辞之绎矣，民之莫矣。”夫辞者，人之所以自通也。主父偃曰：“人而无辞，安所用之。”昔子产修其辞而赵武致其敬，王孙满明其言而楚庄以惭，苏秦行其说而六国以安，蒯通陈其说而身得以全。夫辞者，乃所以尊君重身，安国全性者也。故辞不可不修，而说不可不善。", "para_ids": [1756]}
{"uid": 1757, "level": "normal", "h1": "《说苑》", "h2": "《善说》", "h3": "11．10", "text": "陈子说梁王，梁王说而疑之，曰：“子何为去陈侯之国，而教小国之孤于此乎？”陈子曰：“夫善亦有道，而遇亦有时。昔傅说衣褐带索而筑于秕传之城，武丁夕梦旦得之，时王也。甯戚饭牛康衢，击车辐而歌，顾见，桓公得之，时霸也。百里奚自卖五羊之皮，为秦人虏，穆公得之，时强也。论若三子之行，未得为孔子骏徒也。今孔子经营天下，南有陈、蔡之阨，而北干景公，二坐而五立，未尝离也。孔子之时不行，而景公之时怠也。以孔子之圣，不能以时行说之怠，亦独能如之何乎？”", "para_ids": [1757]}
{"uid": 1758, "level": "normal", "h1": "《说苑》", "h2": "《善说》", "h3": "11．21", "text": "子贡见太宰嚭，太宰嚭问曰：“孔子何如？”对曰：“臣不足以知之。”太宰嚭曰：“子不知，何以事之？”对曰：“惟不知，故事之。夫子其犹大山林也，百姓各足其材焉。”太宰嚭曰：“子增夫子乎？”对曰：“夫子不可增也，夫赐其犹一累壤也，以一累壤增大山，不益其高，且为不知。”太宰嚭曰：“然则子有所酌也？”对曰：“天下有大樽，而子独不酌焉，不识谁之罪也？”", "para_ids": [1758]}
{"uid": 1759, "level": "normal", "h1": "《说苑》", "h2": "《善说》", "h3": "11．22", "text": "赵简子问子贡曰：“孔子为人何如？”子贡对曰：“赐不能识也。”简子不说曰：“夫子事孔子数十年，终业而去之，寡人问子，子曰：\n‘不能识。’何也？”子贡曰：“赐譬渴者之饮江海，知足而已。孔子犹江海也，赐则奚足以识之。”简子曰：“善哉，子贡之言也。”", "para_ids": [1759]}
{"uid": 1760, "level": "normal", "h1": "《说苑》", "h2": "《善说》", "h3": "11．23", "text": "齐景公谓子贡曰：“子谁师？”曰：“臣师仲尼。”公曰：“仲尼贤乎？”对曰：“贤。”公曰：“其贤何若？”对曰：“不知也。”公曰：“子知其贤，而不知其奚若，可乎？”对曰：“今谓天高，无少长愚智皆知高，高几何，皆曰不知也。是以知仲尼之贤，而不知其奚若。”", "para_ids": [1760]}
{"uid": 1761, "level": "normal", "h1": "《说苑》", "h2": "《善说》", "h3": "11．24", "text": "赵襄子谓仲尼曰：“先生委质以见人主，七十君矣，而无所通，不识世无明君乎？意先生之道固不通乎？”仲尼不对。异日，襄子见子路曰：“吾尝问先生以道，先生不对。知而不对则隐也，隐则安得为仁？若信不知，安得为圣？”子路曰：“建天下之鸣锺而撞之以挺，岂能发其声乎哉！君问先生，无乃犹以挺撞乎？”", "para_ids": [1761]}
{"uid": 1762, "level": "normal", "h1": "《说苑》", "h2": "《善说》", "h3": "11．25", "text": "卫将军文子问子贡曰：“季文子三穷而三通，何也？”子贡曰：“其穷事贤，其通举穷，其富分贫，其贵礼贱。穷而事贤则不侮，通而举穷则忠于朋友，富而分贫则宗族亲之，贵而礼贱则百姓戴之。其得之固道也，失之命也。”曰：“失而不得者，何也？”曰：“其穷不事贤，其通不举穷，其富不分贫，其贵不理贱，其得之命也，其失之固道也。”", "para_ids": [1762]}
{"uid": 1763, "level": "normal", "h1": "《说苑》", "h2": "《善说》", "h3": "11．26", "text": "子路问于孔子曰：“管仲何如人也？”子曰：“大人也。”子路曰：“昔者管子说襄公，襄公不说，是不辩也；欲立公子纠而不能，是无能也；家残于齐而无忧色，是不慈也；桎梏而居槛车中无惭色，是无愧也；事所射之君，是不贞也；召忽死之，管仲不死，是无仁也。夫子何以大之？”子曰：“管仲说襄公，襄公不说，管子非不辩也，襄公不知说也；欲立公子纠而不能，非无能也，不遇时也；家残于齐而无忧色，非不慈也，知命也；桎梏居槛车而无惭色，非无愧也，自裁也；事所射之君，非不贞也，知权也；召忽死之，管仲不死，非无仁也，量轻重也。召忽者，人臣之材也，不死则三军之虏也，死之，则名闻天下，夫何为不死哉？管子者，天子之佐，诸侯之相也，死之则不免为沟中之瘠，不死则功复用于天下，夫何为死之哉！由，汝不知也。”", "para_ids": [1763]}
{"uid": 1764, "level": "normal", "h1": "《说苑》", "h2": "《奉使》", "h3": "12．5", "text": "齐攻鲁，子贡见哀公，请求救于吴。公曰：“奚先君宝之用？”子贡曰：“使吴责吾宝而与我师，是不可恃也。”于是以杨干麻䈥之弓六往。子贡谓吴王曰：“齐为无道，欲使周公之后不血食，且鲁赋五百，邾赋三百，不识以此益齐，吴之利与、非与？”吴王惧，乃兴师救鲁。诸侯曰：“齐伐周公之后，而吴救之。”遂朝于吴。", "para_ids": [1764]}
{"uid": 1765, "level": "normal", "h1": "《说苑》", "h2": "《奉使》", "h3": "12．20", "text": "赵简子将袭卫，使史黯往视之，期以一月。六月而后反，简子曰：“何其久也？”黯曰：“谋利而得害，由不察也。今蘧伯玉为相，史鰌佐焉，孔子为客，子贡使令于君前甚听。《易》曰：‘涣其群，元吉。’涣者，贤也；群者，众也；元者，吉之始也。涣其群元吉者，其佐多贤矣。”简子按兵而不动耳。", "para_ids": [1765]}
{"uid": 1766, "level": "normal", "h1": "《说苑》", "h2": "《权谋》", "h3": "", "text": "“众人之智，可以测天，兼听独断，惟在一人。”此大谋之术也。谋有二端：上谋知命，其次知事。知命者预见存亡祸福之原，早知盛衰废兴之始，防事之未萌，避难于无形。若此人者，居乱世，则不害于其身，在乎太平之世，则必得天下之权。彼知事者亦尚矣，见事而知得失成败之分，而究其所终极，故无败业废功。孔子曰：“可与适道，未可与权也。”夫非知命知事者，孰能行权谋之术。夫权谋有正有邪，君子之权谋正，小人之权谋邪。夫正者，其权谋公，故其为百姓尽心也诚；彼邪者，好私尚利，故其为百姓也诈。夫诈则乱，诚则平，是故尧之九臣诚而兴于朝，其四臣诈而诛于野。诚者隆至后世，诈者当身而灭。知命知事而能于权谋者，必察诚诈之原而以处身焉，则是亦权谋之术也。夫知者举事也，满则虑溢，平则虑险，安则虑危，曲则虑直，由重其豫，惟恐不及，是以百举而不陷也。", "para_ids": [1766]}
{"uid": 1767, "level": "normal", "h1": "《说苑》", "h2": "《权谋》", "h3": "13．3", "text": "赵简子曰：“晋有泽鸣、犊犨，鲁有孔丘，吾杀此三人，则天下可图也。”于是乃召泽鸣、犊犨，任之以政而杀之。使人聘孔子于鲁，孔子至河，临水而观曰：“美哉水！洋洋乎！丘之不济于此，命也夫！”子路趋而进曰：“敢问奚谓也？”孔子曰：“夫泽鸣、犊犨，晋国之贤大夫也，赵简子之未得志也，与之同闻见，及其得志也，杀之而后从政。故丘闻之：刳胎焚夭则麒麟不至，干泽而渔则蛟龙不游，覆巢毁卵则凤凰不翔。丘闻之：君子重伤其类者也。”", "para_ids": [1767]}
{"uid": 1768, "level": "normal", "h1": "《说苑》", "h2": "《权谋》", "h3": "13．4", "text": "孔子与齐景公坐，左右白曰：“周使来言周庙燔。”齐景公出问曰：“何庙也？”孔子曰：“是厘王庙也。”景公曰：“何以知之？”孔子曰：“《诗》云：‘皇皇上帝，其命不忒。天之与人，必报有德。’祸亦如之。夫厘王变文武之制，而作玄黄宫室，舆马奢侈，不可振也。故天殃其庙，是以知之。”景公曰：“天何不殃其身，而殃其庙乎？”子曰：“天盖以文王之故也，若殃其身，则文王之祀，无乃绝乎。故殃其庙，以章其过也。”左右入报曰：“周厘王庙也。”景公大惊，起再拜曰：“善哉，圣人之智，岂不大乎！”", "para_ids": [1768]}
{"uid": 1769, "level": "normal", "h1": "《说苑》", "h2": "《权谋》", "h3": "13．9", "text": "鲁公索氏将祭而亡其牲。孔子闻之曰：“公索氏比及三年必亡矣。”后一年而亡。弟子问曰：“昔公索氏亡其牲而夫子曰：比及三年必亡矣，今期年而亡，夫子何以知其将亡也？”孔子曰：“祭之为言索也，索也者，尽也，乃孝子所以自尽于亲也。至祭而亡其牲，则其馀所亡者多矣，吾以此知其将亡也。”", "para_ids": [1769]}
{"uid": 1770, "level": "normal", "h1": "《说苑》", "h2": "《权谋》", "h3": "13．20", "text": "孝宣皇帝之时，霍氏奢靡。茂陵徐先生曰：“霍氏必亡。夫在人之右而奢，亡之道也。孔子曰：‘奢则不逊。’夫不逊者，必侮上，侮上者，逆之道也，出人之右，人必害之。今霍氏秉权日久，天下之人疾害之者多矣。夫天下害之，而又以逆道行之，不亡何待！”乃上书言：“霍氏奢靡，陛下即爱之，宜以时抑制，无使至于亡。”书三上，辄报闻。其后霍氏果灭。董忠等以其功封。人有为徐先生上书者曰：“臣闻客有过主人者，见其灶直堗，傍有积薪，客谓主人曰：‘曲其堗，远徙其积薪，不者将有火患。’主人默然不应。居无几何，家果失火，乡聚里中人哀而救之，火幸息。于是杀牛置酒，燔发灼烂者在上行，馀各用功次坐，而反不录言曲堗者，向使主人听客之言，不费牛酒，终无火患。今茂陵徐福数上书言霍氏且有变，宜防绝之。向使福说得行，则无裂地出爵之费，而国安平自如。今往事既已，而福独不得与其功，惟陛下察客徙薪曲堗之策，而使居燔发灼烂之右。”书奏，上乃使人赐徐福帛十匹，拜为郎。", "para_ids": [1770]}
{"uid": 1771, "level": "normal", "h1": "《说苑》", "h2": "《权谋》", "h3": "13．21", "text": "齐桓公将伐山戎孤竹，使人请助于鲁，鲁君进群臣而谋，皆曰：“师行数千里，入蛮夷之地，必不反矣。”于是鲁许助之而不行。齐已伐山戎孤竹，而欲移兵于鲁。管仲曰：“不可，诸侯未亲，今又伐远而还诛近邻，邻国不亲，非霸王之道。君之所得山戎之宝器者，中国之所鲜也，不可以不进周公之庙乎？”桓公乃分山戎之宝，献之周公之庙。明年，起兵伐莒，鲁下令丁男悉发，五尺童子皆至。孔子曰：“圣人转祸为福，报怨以德。”此之谓也。", "para_ids": [1771]}
{"uid": 1772, "level": "normal", "h1": "《说苑》", "h2": "《权谋》", "h3": "13．22", "text": "中行文子出亡至边，从者曰：“为此啬夫者，君人也，胡不休焉，且待后车者。”文子曰：“异日，吾好音，此子遗吾琴，吾好佩，又遗吾玉，是不非吾过者也，自容于我者也，吾恐其以我求容于人也。”遂不入，后车入门，文子问啬夫之所在，执而杀之。仲尼闻之曰：“中行文子背道失义，以亡其国，然后得之，犹活其身，道不可遗也，若此。”", "para_ids": [1772]}
{"uid": 1773, "level": "normal", "h1": "《说苑》", "h2": "《权谋》", "h3": "13．23", "text": "卫灵公襜被以与妇人游。子贡见公，公曰：“卫其亡乎？”对曰：“昔者夏桀、殷纣不任其过故亡，成汤、文、武知任其过，故兴，卫奚其亡也？”", "para_ids": [1773]}
{"uid": 1774, "level": "normal", "h1": "《说苑》", "h2": "《权谋》", "h3": "13．34", "text": "赵简子使成何、涉他与卫灵公盟于鄟泽。灵公未喋盟，成何、涉他捘灵公之手而撙之。灵公怒，欲反赵，王孙商曰：“君欲反赵，不如与百姓同恶之。”公曰：“若何？”对曰：“请命臣令于国曰：‘有姑姊妹女者，家一人质于赵。’百姓必怨，君因反之矣。”君曰：“善。”乃令之，三日遂征之，五日而令毕，国人巷哭。君乃召国大夫而谋曰：“赵为无道，反之可乎？”大夫皆曰：“可。”乃出西门，闭东门，赵氏闻之，缚涉他而斩之，以谢于卫，成何走燕。子贡曰：“王孙商可谓善谋矣！憎人而能害之，有患而能处之，欲用民而能附之，一举而三物俱至，可谓善谋矣。”", "para_ids": [1774]}
{"uid": 1775, "level": "normal", "h1": "《说苑》", "h2": "《权谋》", "h3": "13．38", "text": "孔子问漆雕马人曰：“子事臧文仲、武仲、孺子容，三大夫者孰为贤？”漆雕马人对曰：“臧氏家有龟焉，名曰蔡。文仲立，三年为一兆焉；武仲立，三年为二兆焉；孺子容立，三年为三兆焉。马人见之矣，若夫三大夫之贤不贤，马人不识也。”孔子曰：“君子哉！漆雕氏之子！其言人之美也，隐而显；其言人之过也，微而著。故智不能及，明不能见，得无数卜乎？”", "para_ids": [1775]}
{"uid": 1776, "level": "normal", "h1": "《说苑》", "h2": "《至公》", "h3": "14．1", "text": "《书》曰：“不偏不党，王道荡荡。”言至公也。古有行大公者，帝尧是也。贵为天子，富有天下，得舜而传之，不私于其子孙也，去天下若遗躧。于天下犹然，况其细于天下乎！非帝尧孰能行之。孔子曰：“巍巍乎，惟天为大，惟尧则之。”《易》曰：“无首，吉。”此盖人君之公也。夫以公与天下，其德大矣，推之于此，刑之于彼，万姓之所戴，后世之所则也。彼人臣之公，治官事则不营私家，在公门则不言货利，当公法则不阿亲戚，奉公举贤则不避仇雠。忠于事君，仁于利下，推之以恕道，行之以不党，伊、吕是也。故显名存于今，是之谓公。《诗》云：“周道如砥，其直如矢，君子所履，小人所视。”此之谓也。夫公生明，偏生暗，端悫生达，诈伪生塞，诚信生神，夸诞生惑，此六者，君子之所慎也，而禹、桀之所以分也。《诗》云：“疾威上帝，其命多僻。”言不公也。", "para_ids": [1776]}
{"uid": 1777, "level": "normal", "h1": "《说苑》", "h2": "《至公》", "h3": "14．7", "text": "楚共王出猎而遗其弓，左右请求之，共王曰：“止，楚人遗弓，楚人得之，又何求焉。”仲尼闻之曰：“惜乎其不大也，亦曰：人遗弓，人得之而已，何必楚也。”仲尼所谓大公也。", "para_ids": [1777]}
{"uid": 1778, "level": "normal", "h1": "《说苑》", "h2": "《至公》", "h3": "14．8", "text": "万章问曰：“孔子于卫主雍雎，于齐主寺人脊环，有诸？”孟子曰：“否，不然，好事者为之也。于卫主颜雠由。弥子之妻与子路之妻，兄弟也。弥子谓子路曰：‘孔子主我，卫卿可得也。’子路以告。孔子曰：‘有命。’孔子进之以礼，退之以义，得之不得，曰‘有命’。而主雍雎与寺人脊环是无命也。孔子不说于鲁、卫，将适宋，遭桓司马，将要而杀之，微服而过宋。是孔子尝阨，主司城贞子为陈侯周臣。吾闻之，观近臣以其所为之主，观远臣以其所主。如孔子主雍雎与寺人脊环，何以为孔子乎？”", "para_ids": [1778]}
{"uid": 1779, "level": "normal", "h1": "《说苑》", "h2": "《至公》", "h3": "14．10", "text": "孔子生于乱世，莫之能容也。故言行于君，泽加于民，然后仕；言不行于君，泽不加于民则处。孔子怀天覆之心，挟仁圣之德，悯时俗之污泥，伤纪纲之废坏，服重历远，周流应聘，乃俟幸施道以子百姓，而当世诸侯莫能任用。是以德积而不肆，大道屈而不伸，海内不蒙其化，群生不被其恩，故喟然叹曰：“而有用我者，则吾其为东周乎！”故孔子行说，非欲私身运德于一城，将欲舒之于天下，而建之于群生者耳。", "para_ids": [1779]}
{"uid": 1780, "level": "normal", "h1": "《说苑》", "h2": "《至公》", "h3": "14．15", "text": "晋文公问于咎犯曰：“谁可使为西河守者？”咎犯对曰：“虞子羔可。”公曰：“子羔非汝之雠也？”对曰：“君问可为守者，非问臣之雠也。”子羔见咎犯而谢之，曰：“幸赦臣之过，荐之于君，得为西河守。”咎犯曰：“荐子者，公也；怨子者，私也。吾不以私事害公义，子其去矣，顾，吾射子也。”", "para_ids": [1780]}
{"uid": 1781, "level": "normal", "h1": "《说苑》", "h2": "《至公》", "h3": "14．21", "text": "孔子为鲁司寇，听狱必师断，敦敦然皆立，然后君子进曰：“某子以为何若？”某子以为云云。又曰：“某子以为何若？”某子曰云云。辩矣，然后君子曰：“几当从某子云云乎。”以君子之知，岂必待某子之云云，然后知所以断狱哉！君子之敬让也，文辞有可与人共之者，君子不独有也。", "para_ids": [1781]}
{"uid": 1782, "level": "normal", "h1": "《说苑》", "h2": "《至公》", "h3": "14．22", "text": "子羔为卫政，刖人之足。卫之君臣乱，子羔走郭门，郭门闭，刖者守门，曰：“于彼有缺。”子羔曰：“君子不踰。”曰：“于彼有窦。”子羔曰：“君子不遂。”曰：“于此有室。”子羔入。追者罢，子羔将去，谓刖者曰：“吾不能亏损主之法令，而亲刖子之足。今吾在难中，此乃子之报怨之时也，何故逃我？”刖者曰：“断足固我之罪也，无可奈何。君之治臣也，倾侧法令，先后臣以法，欲臣之免于法也，臣知之。狱决罪定，临当论刑，君愀然不乐，见于颜色，臣又知之。君岂私臣哉！天生仁人之心，其固然也，此臣之所以脱君也。”孔子闻之，曰：“善为吏者树德，不善为吏者树怨，公以行之也，其子羔之谓欤！”", "para_ids": [1782]}
{"uid": 1783, "level": "normal", "h1": "《说苑》", "h2": "《指武》", "h3": "15．13", "text": "孔子北游，东上农山；子路、子贡、颜渊从焉。孔子喟然叹曰：“登高望下，使人心悲！二、三子者，各言尔志，丘将听之。”子路曰：“愿得白羽若月，赤羽若日，锺鼓之音，上闻乎天，旌旗翩翻，下蟠于地。由且举兵而击之，必也攘地千里，独由能耳。使夫二子为我从焉。”孔子曰：“勇哉士乎！愤愤者乎！”子贡曰：“赐也愿齐楚合战于莽洋之野，两垒相当，旌旗相望，尘埃相接，接战构兵。赐愿著缟衣白冠，陈说白刃之间，解两国之患，独赐能耳。使夫二子者为我从焉。”孔子曰：“辩哉士乎！僊僊者乎！”颜渊独不言。孔子曰：“回来，若独何不愿乎？”颜渊曰：“文武之事，二子者已言之矣，回何敢与焉。”孔子曰：“若鄙心不与焉，第言之。”颜渊曰：“回闻鲍鱼兰芷不同箧而藏，尧、舜、桀、纣不同国而治，二子之言与回言异。回愿得明王圣主而相之，使城郭不修，沟池不越，锻剑戟以为农器，使天下千岁无战斗之患。如此则由何愤愤而击，赐又何僊僊而使乎？”孔子曰：“美哉德乎！姚姚者乎！”子路举手问曰：“愿闻夫子之意。”孔子曰：“吾所愿者，颜氏之计。吾愿负衣冠而从颜氏子也。”", "para_ids": [1783]}
{"uid": 1784, "level": "normal", "h1": "《说苑》", "h2": "《指武》", "h3": "15．14", "text": "鲁哀公问于仲尼曰：“吾欲小则守，大则攻，其道若何？”仲尼曰：“若朝廷有礼，上下有亲，民之众皆君之畜也，君将谁攻？若朝廷无礼，上下无亲，民众皆君之雠也，君将谁与守？”于是废泽梁之禁，弛关市之征，以为民惠也。", "para_ids": [1784]}
{"uid": 1785, "level": "normal", "h1": "《说苑》", "h2": "《指武》", "h3": "15．22", "text": "田成子常与宰我争，宰我夜伏卒，将以攻田成子，令于卒中曰：“不见旌节毋起。”鸱夷子皮闻之，告田成子。田成子因为旌节以起宰我之卒以攻之，遂残之也。", "para_ids": [1785]}
{"uid": 1786, "level": "normal", "h1": "《说苑》", "h2": "《指武》", "h3": "15．24", "text": "圣人之治天下也，先文德而后武力。凡武之兴为不服也，文化不改，然后加诛。夫下愚不移，纯德之所不能化，而后武力加焉。昔尧诛四凶以惩恶，周公杀管、蔡以弭乱，子产杀邓析以威侈，孔子斩少正卯以变众。佞贼之人而不诛，乱之道也。《易》曰：“不威小，不惩大，此小人之福也。”", "para_ids": [1786]}
{"uid": 1787, "level": "normal", "h1": "《说苑》", "h2": "《指武》", "h3": "15．25", "text": "五帝三王教以仁义，而天下变也。孔子亦教以仁义，而天下不从者何也？昔明王有绂冕以尊贤，有斧钺以诛恶，故其赏至重而刑至深，而天下变也。孔子贤颜渊无以赏之，贱孺悲无以罚之，故天下不从。是故道非权不立，非势不行，是道尊然后行。", "para_ids": [1787]}
{"uid": 1788, "level": "normal", "h1": "《说苑》", "h2": "《指武》", "h3": "15．26", "text": "孔子为鲁司寇，七日而诛少正卯于东观之下，门人闻之趋而进，至者不言，其意皆一也。子贡后至，趋而进曰：“夫少正卯者，鲁国之闻人也，夫子始为政，何以先诛之？”孔子曰：“赐也，非尔所及也。夫王者之诛有五，而盗窃不与焉：一曰心辨而险，二曰言伪而辩，三曰行辟而坚，四曰志愚而博，五曰顺非而泽。此五者皆有辨知聪达之名，而非其真也。苟行以伪，则其知足以移众，强足以独立，此奸人之雄也，不可不诛。夫有五者之一，则不免于诛，今少正卯兼有之，是以先诛之也。昔者汤诛蠋沐，太公诛潘阯，管仲诛史附里，子产诛邓析，此五子者未有不诛也。所谓诛之者非为其昼则攻盗，暮则穿窬也，皆倾覆之徒也。此固君子之所疑，愚者之所惑也。《诗》云：‘忧心悄悄，愠于群小。’此之谓矣。”", "para_ids": [1788]}
{"uid": 1789, "level": "normal", "h1": "《说苑》", "h2": "《谈丛》", "h3": "16．12", "text": "邑名胜母，曾子不入；水名盗泉，孔子不饮。丑其声也。", "para_ids": [1789]}
{"uid": 1790, "level": "normal", "h1": "《说苑》", "h2": "《谈丛》", "h3": "16．166", "text": "曾子曰：鹰鹫以山为卑，而增巢其上；鼋鼍鱼鳖以渊为浅，而穿穴其中。卒其所以得者，饵也。君子苟不求利禄，则不害其身。", "para_ids": [1790]}
{"uid": 1791, "level": "normal", "h1": "《说苑》", "h2": "《谈丛》", "h3": "16．167", "text": "曾子曰：“狎甚则相简也；庄甚则不亲。是故君子之狎足以交懽，庄足以成礼而已。”", "para_ids": [1791]}
{"uid": 1792, "level": "normal", "h1": "《说苑》", "h2": "《谈丛》", "h3": "16．168", "text": "曾子曰：“入是国也，言信乎群臣，则留可也；忠行乎群臣，则仕可也；泽施乎百姓，则安可也。”", "para_ids": [1792]}
{"uid": 1793, "level": "normal", "h1": "《说苑》", "h2": "《杂言》", "h3": "17．6", "text": "孔子曰：“自季孙之赐我千锺也而友益亲，自南宫敬叔之乘我车也而道加行。故道有时而后重，有势而后行，微夫二子之赐，丘之道几于废也。”", "para_ids": [1793]}
{"uid": 1794, "level": "normal", "h1": "《说苑》", "h2": "《杂言》", "h3": "17．7", "text": "太公田不足以偿种，渔不足以偿网，治天下有馀智。文公种米，曾子架羊，孙叔敖相楚三年，不知轭在衡后。务大者固忘小。智伯厨人亡炙𥶷而知之，韩、魏反而不知。邯郸子阳园人亡桃而知之，其亡也不知。务小者亦忘大也。", "para_ids": [1794]}
{"uid": 1795, "level": "normal", "h1": "《说苑》", "h2": "《杂言》", "h3": "17．8", "text": "淳于髡谓孟子曰：“先名实者，为人者也；后名实者，自为者也。夫子在三卿之中，名实未加上下而去之，仁者固如此乎？”孟子曰：“居下位、不以贤事不肖者，伯夷也；五就汤、五就桀者，伊尹也；不恶污君、不辞小官者，柳下惠也。三子者不同道，其趣一也。一者何也？曰：仁也。君子亦仁而已，何必同？”曰：“鲁穆公之时，公仪子为政，子思、子庚为臣，鲁之削也滋甚，若是乎，贤者之无益于国也。”曰：“虞不用百里奚而亡，秦穆公用之而霸，故不用贤则亡，削何可得也？”曰：“昔者王豹处于淇，而河西善讴；绵驹处于高唐，而齐右善歌，华舟、杞梁之妻，善哭其夫而变国俗。有诸内，必形于外。为其事而无其功者，髡未尝睹也。是故无贤者也，有则髡必识之矣。”曰：“孔子为鲁司寇而不用，从祭，膰肉不至，不脱冕而行。其不知者以为为肉也，其知者以为为无礼也。乃孔子则欲以微罪行，不欲为苟去。故君子之所为，众人固不得识也。”", "para_ids": [1795]}
{"uid": 1796, "level": "normal", "h1": "《说苑》", "h2": "《杂言》", "h3": "17．14", "text": "楚昭王召孔子，将使执政而封以书社七百。子西谓楚王曰：“王之臣用兵有如子路者乎？使诸侯有如宰予者乎？长官五官有如子贡者乎？昔文王处酆，武王处镐，酆、镐之间，百乘之地，伐上杀主，立为天子，世皆曰圣王。今以孔子之贤，而有书社七百里之地，而三子佐之，非楚之利也。”楚王遂止。夫善恶之难分也，圣人独见疑，而况于贤者乎？是以贤圣罕合，谄谀常兴也。故有千岁之乱，而无百岁之治，孔子之见疑，岂不痛哉！", "para_ids": [1796]}
{"uid": 1797, "level": "normal", "h1": "《说苑》", "h2": "《杂言》", "h3": "17．15", "text": "鲁哀公问于孔子曰：“有智者寿乎？”孔子曰：“然。人有三死而非命也者，人自取之也。夫寝处不时，饮食不节，佚劳过度者，疾共杀之；居下位而上忤其君，嗜慾无厌而求不止者，刑共杀之；少以犯众，弱以侮强，忿怒不量力者，兵共杀之。此三死者非命也，人自取之也。”《诗》云：“人而无仪，不死何为。”此之谓也。", "para_ids": [1797]}
{"uid": 1798, "level": "normal", "h1": "《说苑》", "h2": "《杂言》", "h3": "17．16", "text": "孔子遭难陈蔡之境，绝粮，弟子皆有饥色，孔子歌两柱之间。子路入见曰：“夫子之歌，礼乎？”孔子不应，曲终而曰：“由，君子好乐，为无骄也；小人好乐，为无慑也。其谁知之，子不我知而从我者乎？”子路不悦，授干而舞，三终而出。及至七日，孔子修乐不休，子路愠见，曰：“夫子之修乐，时乎？”孔子不应，乐终而曰：“由，昔者齐桓霸心生于莒，勾践霸心生于会稽，晋文霸心生于骊氏。故居不幽则思不远，身不约则智不广，庸知而不遇之。”于是兴。明日，免于厄，子贡执辔曰：“二、三子从夫子而遇此难也，其不可忘已。”孔子曰：“恶！是何也？语不云乎，三折肱而成良医。夫陈蔡之间，丘之幸也。二、三子从丘者，皆幸也。吾闻之，人君不困不成王，列士不困不成行。昔者汤困于吕，文王困于羑里，秦穆公困于殽，齐桓困于长勺，勾践困于会稽，晋文困于骊氏。夫困之为道，从寒之及煖，煖之及寒也，唯贤者独知而难言之也。《易》曰：‘困，亨，贞。大人吉，无咎。有言不信。’圣人所与人难言，信也。”", "para_ids": [1798]}
{"uid": 1799, "level": "normal", "h1": "《说苑》", "h2": "《杂言》", "h3": "17．17", "text": "孔子困于陈蔡之间，居环堵之内，席三经之席，七日不食，藜羹不糁，弟子皆有饥色，读《诗》、《书》，治礼乐不休。子路进谏曰：“凡人为善者，天报以福；为不善者，天报以祸。今先生积德行为善久矣，意者尚有遗行乎，奚居之隐也？”孔子曰：“由来，汝不知，坐，吾语汝。子以夫知者为无不知乎，则王子比干何为剖心而死？子以谏者为必听耶，则伍子胥何为抉目于吴东门？子以廉者为必用乎，则伯夷、叔齐何为饿死于首阳山之下？子以忠者为必用乎，则鲍庄何为而肉枯，荆公子高终身不显，鲍焦抱木而立枯，介子推登山焚死？故夫君子博学深谋、不遇时者众矣，岂独丘哉！贤不肖者，才也；为不为者，人也；遇不遇者，时也；死生者，命也。有其才不遇其时，虽才不用，苟遇其时，何难之有？故舜耕历山而陶于河畔，立为天子，则其遇尧也；傅说负壤土，释板筑而立为大夫佐天子，则其遇武丁也；伊尹，故有莘氏媵臣也，负鼎俎，调五味而立为相佐天子，则其遇成汤也；吕望行年五十，卖食于棘津，行年七十，屠牛朝歌，行年九十，为天子师，则其遇文王也；管夷吾束缚胶目，居槛车中，自车中起以为仲父，则其遇齐桓公也；百里奚自卖取五羊之皮，为伯氏牧羊，举以为卿大夫，则其遇秦穆公也；沈尹名闻天下，以为令尹，而让孙叔敖，则其遇楚庄王也；伍子胥前多功，后戮死，非其智益衰也，前遇阖庐，后遇夫差也。夫骥厄罢盐车，非无骥状也，世莫能知也。使骥得王良、造父，骥无千里之足乎？夫芝兰生深林，非为无人而不香。故学者，非为通也，为穷而不困也，忧而志不衰也，此先知祸福之始而心不惑也。圣人之深念独知独见，舜亦贤圣矣，南面而治天下，唯其遇尧也。使舜居桀纣之世，能自免于刑戮固可也，又何官之得治乎？夫桀杀关龙逄而纣杀王子比干，当是之时，岂关龙逄无知而比干无惠哉！此桀纣无道之世然也。故君子疾学，修身端行，以须其时也。”", "para_ids": [1799]}
{"uid": 1800, "level": "normal", "h1": "《说苑》", "h2": "《杂言》", "h3": "17．18", "text": "孔子之宋，匡简子将杀阳虎，孔子似之，甲士以围孔子之舍。子路怒，奋戟将下斗。孔子止之曰：“何仁义之不免俗也。夫《诗》《书》之不习，礼乐之不修也，是丘之过也。若似阳虎，则非丘之罪也，命也夫！由歌，予和汝。”子路歌，孔子和之，三终而甲罢。", "para_ids": [1800]}
{"uid": 1801, "level": "normal", "h1": "《说苑》", "h2": "《杂言》", "h3": "17．19", "text": "孔子曰：“不观于高岸，何以知颠坠之患；不临于深渊，何以知没溺之患；不观于海上，何以知风波之患。失之者其不在此乎？士慎三者，无累于人。”", "para_ids": [1801]}
{"uid": 1802, "level": "normal", "h1": "《说苑》", "h2": "《杂言》", "h3": "17．20", "text": "曾子曰：“响不辞声，鑑不辞形，君子正一而万物皆成。夫行非为影也而影随之，呼非为响也而响和之。故君子功先成而名随之。”", "para_ids": [1802]}
{"uid": 1803, "level": "normal", "h1": "《说苑》", "h2": "《杂言》", "h3": "17．21", "text": "子夏问仲尼曰：“颜渊之为人也，何若？”曰：“回之信，贤于丘也。”曰：“子贡之为人也，何若？”曰：“赐之敏，贤于丘也。”曰：“子路之为人也，何若？”曰：“由之勇，贤于丘也。”曰：“子张之为人也，何若？”曰：“师之庄，贤于丘也。”于是子夏避席而问曰：“然则四子者何为事先生？”曰：“坐，吾语汝。回能信而不能反，赐能敏而不能屈，由能勇而不能怯，师能庄而不能同。兼此四子者，丘不为也。”夫所谓至圣之士，必见进退之利、屈伸之用者也。", "para_ids": [1803]}
{"uid": 1804, "level": "normal", "h1": "《说苑》", "h2": "《杂言》", "h3": "17．22", "text": "东郭子惠问于子贡曰：“夫子之门，何其杂也？”子贡曰：“夫隐括之旁多枉木，良医之门多疾人，砥砺之旁多顽钝。夫子修道以俟天下，来者不止，是以杂也。”《诗》云：“菀彼柳斯，鸣蜩嘒嘒，有漼者渊，莞苇淠淠。”言大者之旁，无所不容。", "para_ids": [1804]}
{"uid": 1805, "level": "normal", "h1": "《说苑》", "h2": "《杂言》", "h3": "17．23", "text": "昔者，南瑕子过程本子，本子为之烹鲵鱼。南瑕子曰：“吾闻君子不食鲵鱼。”程本子曰：“乃君子不食？子何事焉？”南瑕子曰：“吾闻君子上比所以广德也，下比所以狭行也。比于善者，自进之阶；比于恶者，自退之原也。《诗》云：‘高山仰止，景行行止。’吾岂敢自以为君子哉？志向之而已。”孔子曰：“见贤思齐焉，见不贤而内自省。”", "para_ids": [1805]}
{"uid": 1806, "level": "normal", "h1": "《说苑》", "h2": "《杂言》", "h3": "17．24", "text": "孔子观于吕梁，悬水四十仞，环流九十里，鱼鳖不能过，鼋鼍不敢居。有一丈夫方将涉之，孔子使人并崖而止之曰：“此悬水四十仞，圜流九十里，鱼鳖不敢过，鼋鼍不敢居，意者难可济也。”丈夫不以错意，遂渡而出。孔子问：“子巧乎？且有道术乎？所以能入而出者何也？”丈夫对曰：“始吾入，先以忠信，吾之出也，又从以忠信。错吾躯于波流，而吾不敢用私，吾所以能入而复出也。”孔子谓弟子曰：“水而尚可以忠信义久而身亲之，况于人乎！”", "para_ids": [1806]}
{"uid": 1807, "level": "normal", "h1": "《说苑》", "h2": "《杂言》", "h3": "17．25", "text": "子路盛服而见孔子，孔子曰：“由，是襜襜者何也？昔者江水出于岷山，其始也，大足以滥觞。及其至江之津也，不方舟，不避风，则不可渡也。非唯下流众川之多乎？今若衣服甚盛，颜色充盈，天下谁肯加若者哉？”子路趋而出，改服而入，盖自如也。孔子曰：“由记之，吾语若。贲于言者，华也；奋于行者，伐也。夫色智而有能者，小人也。故君子知之为知之，不知为不知，言之要也；能之为能之，不能为不能，行之至也。言要则知，行要则仁，既知且仁，夫有何加矣哉！由，《诗》云：‘汤降不迟，圣敬日跻。’此之谓也。”", "para_ids": [1807]}
{"uid": 1808, "level": "normal", "h1": "《说苑》", "h2": "《杂言》", "h3": "17．26", "text": "子路问于孔子曰：“君子亦有忧乎？”孔子曰：“无也。君子之修其行，其未得之也，则乐其意；既已得之，又乐其知。是以有终身之乐，无一日之忧。小人则不然，其未之得也，则忧不得；既已得之，又恐失之。是以有终身之忧，无一日之乐。”", "para_ids": [1808]}
{"uid": 1809, "level": "normal", "h1": "《说苑》", "h2": "《杂言》", "h3": "17．27", "text": "孔子见荣启期衣鹿皮裘，鼓瑟而歌。孔子问曰：“先生何乐也？”对曰：“吾乐甚多。天生万物，唯人为贵，而吾既已得为人矣，是一乐也；人以男为贵，而吾既已得为男矣，是二乐也；人生有不见日月、不免襁褓者，而吾年已九十五矣，是三乐也。夫贫者，士之常也；死者，民之终也。处常待终，当何忧乎？”", "para_ids": [1809]}
{"uid": 1810, "level": "normal", "h1": "《说苑》", "h2": "《杂言》", "h3": "17．28", "text": "曾子曰：“吾闻夫子之三言，未之能行也。夫子见人之一善而忘其百非，是夫子之易事也；夫子见人有善，若己有之，是夫子之不争也；闻善必躬亲行之，然后道之，是夫子之能劳也。夫子之能劳也，夫子之不争也，夫子之易事也，吾学夫子之三言而未之能行也。”", "para_ids": [1810]}
{"uid": 1811, "level": "normal", "h1": "《说苑》", "h2": "《杂言》", "h3": "17．29", "text": "孔子曰：“回，若有君子之道四焉，强于行己，弱于受谏，怵于待禄，慎于持身。”", "para_ids": [1811]}
{"uid": 1812, "level": "normal", "h1": "《说苑》", "h2": "《杂言》", "h3": "17．30", "text": "仲尼曰：“史鰌有君子之道三焉，不仕而敬上，不祀而敬鬼，直能曲于人。”", "para_ids": [1812]}
{"uid": 1813, "level": "normal", "h1": "《说苑》", "h2": "《杂言》", "h3": "17．31", "text": "孔子曰：“丘死之后，商也日益，赐也日损。商也好与贤己者处，赐也好说不如己者。”", "para_ids": [1813]}
{"uid": 1814, "level": "normal", "h1": "《说苑》", "h2": "《杂言》", "h3": "17．32", "text": "孔子将行，雨而无盖。弟子曰：“子夏有盖，可以行。”孔子曰：“商之为人也，甚短于财。吾闻与人交者，推其长者，违其短者，故能久长也。”", "para_ids": [1814]}
{"uid": 1815, "level": "normal", "h1": "《说苑》", "h2": "《杂言》", "h3": "17．33", "text": "子路将行，辞于仲尼曰：“敢问新交取亲若何？言寡可行若何？长为善士而无犯若何？”仲尼曰：“新交取亲，其忠乎；言寡可行，其信乎；长为善士而无犯，其礼乎。”", "para_ids": [1815]}
{"uid": 1816, "level": "normal", "h1": "《说苑》", "h2": "《杂言》", "h3": "17．34", "text": "子路将行，辞于仲尼，仲尼曰：“赠汝以车乎？赠汝以言乎？”子路曰：“请以言。”仲尼曰：“不强不远，不劳无功，不忠无亲，不信无复，不恭无礼，慎此五者，可以长久矣。”", "para_ids": [1816]}
{"uid": 1817, "level": "normal", "h1": "《说苑》", "h2": "《杂言》", "h3": "17．35", "text": "曾子从孔子于齐，齐景公以下卿之礼聘曾子，曾子固辞，将行，晏子送之曰：“吾闻之，君子赠人以财，不若以言。今夫兰本，三年而成，湛之以鹿醢，既成，则易以匹马。非兰本美也，所湛者美也，愿子详其所湛者，既得所湛，亦求所湛。吾闻之，君子居必择处，游必择方。居必择处，所以求士也，游必择方，所以修道也。吾闻反常移性者欲也，故不可不慎也。”", "para_ids": [1817]}
{"uid": 1818, "level": "normal", "h1": "《说苑》", "h2": "《杂言》", "h3": "17．36", "text": "孔子曰：“中人之情，有馀则侈，不足则俭，无禁则淫，无度则失，纵欲则败。饮食有量，衣服有节，宫室有度，畜聚有数，车器有限，所以防乱之源也。”故夫度量不可不明也，善欲不可不听也。", "para_ids": [1818]}
{"uid": 1819, "level": "normal", "h1": "《说苑》", "h2": "《杂言》", "h3": "17．37", "text": "孔子曰：“巧而好度必工，勇而好同必胜，知而好谋必成。愚者反是。”夫处重擅宠，专事妬贤，愚者之情也。志骄傲而轻旧怨。是以位尊则必危，任重则必崩，擅宠则必辱。", "para_ids": [1819]}
{"uid": 1820, "level": "normal", "h1": "《说苑》", "h2": "《杂言》", "h3": "17．38", "text": "孔子曰：“鞭扑之子，不从父之教；刑戮之民，不从君之政。言疾之难行也。故君子不急断，不意使，以为乱源。”", "para_ids": [1820]}
{"uid": 1821, "level": "normal", "h1": "《说苑》", "h2": "《杂言》", "h3": "17．39", "text": "孔子曰：“终日言不遗己之忧，终日行不遗己之患，唯智者有之。故恐惧所以除患也，恭敬所以越难也。终身为之，一言败之，可不慎乎！”", "para_ids": [1821]}
{"uid": 1822, "level": "normal", "h1": "《说苑》", "h2": "《杂言》", "h3": "17．40", "text": "孔子曰：“以富贵为人下者，何人不与？以富贵敬爱人者，何人不亲？众言不逆，可谓知言矣。言而众向之，可谓知时矣。”", "para_ids": [1822]}
{"uid": 1823, "level": "normal", "h1": "《说苑》", "h2": "《杂言》", "h3": "17．41", "text": "孔子曰：“夫富而能富人者，欲贫而不可得也；贵而能贵人者，欲贱而不可得也，达而能达人者，欲穷而不可得也。”", "para_ids": [1823]}
{"uid": 1824, "level": "normal", "h1": "《说苑》", "h2": "《杂言》", "h3": "17．42", "text": "仲尼曰：“非其地而树之，不生也；非其人而语之，弗听也。得其人，如聚沙而雨之，非其人如聚聋而鼓之。”", "para_ids": [1824]}
{"uid": 1825, "level": "normal", "h1": "《说苑》", "h2": "《杂言》", "h3": "17．43", "text": "孔子曰：“船非水不可行，水入船中则其没也。君非民不治，民犯上则倾。”故曰：君子不可不严也，小人不可不闭也。", "para_ids": [1825]}
{"uid": 1826, "level": "normal", "h1": "《说苑》", "h2": "《杂言》", "h3": "17．44", "text": "孔子曰：“依贤固不困，依富固不穷。马蚈斩而复行者何也？以其辅足众也。”", "para_ids": [1826]}
{"uid": 1827, "level": "normal", "h1": "《说苑》", "h2": "《杂言》", "h3": "17．45", "text": "孔子曰：“不知其子，视其所友；不知其君，视其所使。”又曰：“与善人居，如入兰芷之室，久而不闻其香，则与之化矣；与恶人居，如入鲍鱼之肆，久而不闻其臭，亦与之化矣。”故曰：丹之所藏者赤，乌之所藏者黑，君子慎所藏焉。", "para_ids": [1827]}
{"uid": 1828, "level": "normal", "h1": "《说苑》", "h2": "《杂言》", "h3": "17．46", "text": "子贡问曰：“君子见大水必观焉，何也？”孔子曰：“夫水者君子比德焉，遍予而无私，似德；所及者生，似仁；其流卑下句倨，皆循其理，似义；浅者流行，深者不测，似智；其赴百仞之谷不疑，似勇；绰弱而微达，似察；受恶不让，似包蒙；不清以入，鲜洁以出，似善化；主量必平，似正；盈不求概，似度；其万折必东，似意。是以君子见大水观焉尔也。”", "para_ids": [1828]}
{"uid": 1829, "level": "normal", "h1": "《说苑》", "h2": "《杂言》", "h3": "17．53", "text": "凡善之生也，皆学之所由。一室之中，必有主道焉，父母之谓也。故君正则百姓治，父母正则子孙孝慈。是以孔子家儿不知骂，曾子家儿不知路，所以然者，生而善教也。", "para_ids": [1829]}
{"uid": 1830, "level": "normal", "h1": "《说苑》", "h2": "《杂言》", "h3": "17．56", "text": "齐高廷问于孔子曰：“廷不旷山，不直地，衣蓑，提执，精气以问事君子之道，愿夫子告之。”孔子曰：“贞以干之，敬以辅之，待人无倦。见君子则举之，见小人则退之，去尔恶心，而忠与之。敏其行，修其礼，千里之外，亲如兄弟，若行不敏，礼不合，对门不通矣。”", "para_ids": [1830]}
{"uid": 1831, "level": "normal", "h1": "《说苑》", "h2": "《辨物》", "h3": "18．1", "text": "颜渊问于仲尼曰：“成人之行何若？”子曰：“成人之行，达乎情性之理，通乎物类之变，知幽明之故，睹游气之源，若此而可谓成人矣。既知天道，行躬以仁义，饬身以礼乐。夫仁义礼乐，成人之行也。穷神知化，德之盛也。”", "para_ids": [1831]}
{"uid": 1832, "level": "normal", "h1": "《说苑》", "h2": "《辨物》", "h3": "18．18", "text": "吴伐越，隳会稽，得骨节专车。使使问孔子曰：“骨何者最大？”孔子曰：“禹致群臣于会稽山，防风氏后至，禹杀而戮之，其骨节专车。此为大矣。”使者曰：“谁守为神？”孔子曰：“山川之灵，足以纪纲天下者，其守为神，社稷为公侯，山川之祀为诸侯，皆属于王者。”曰：“防风氏何守？”孔子曰：“汪芒氏之君，守封、嵎之山者也，其神为厘姓，在虞、夏为防风氏，商为汪芒氏，于周为长狄氏，今谓之大人。”使者曰：“人长几何？”孔子曰：“僬侥氏长三尺，短之至也，长者不过十，数之极也。”使者曰：“善哉！圣人也。”", "para_ids": [1832]}
{"uid": 1833, "level": "normal", "h1": "《说苑》", "h2": "《辨物》", "h3": "18．19", "text": "仲尼在陈，有隼集于陈侯之廷而死，楛矢贯之，石砮，其长尺有咫。陈侯使问孔子，孔子曰：“隼之来也远矣，此肃慎氏之矢也。昔武王克商，通道九夷、百蛮，使各以其方贿来贡，思无忘职业。于是肃慎氏贡楛矢、石砮，其长尺有咫。先王欲昭其令德之致远也，以示后人，使永监焉，故铭其栝曰：‘肃慎氏贡楛矢’。以劳大姬，配虞胡公而封诸陈。分同姓以珍玉，展亲也；分别姓以远方职贡，使无忘服也。故分陈以肃慎氏之矢。试求之故府。”果得焉。", "para_ids": [1833]}
{"uid": 1834, "level": "normal", "h1": "《说苑》", "h2": "《辨物》", "h3": "18．20", "text": "季桓子穿井得土缶，中有羊焉，以问孔子，言得狗。孔子曰：“以吾所闻，非狗，乃羊也，木石之怪，夔、罔两；水之怪，龙、罔象；土之怪，羵羊也，非狗也。”桓子曰：“善哉！”", "para_ids": [1834]}
{"uid": 1835, "level": "normal", "h1": "《说苑》", "h2": "《辨物》", "h3": "18．21", "text": "楚昭王渡江，有物大如斗，直触王舟，止于舟中。昭王大怪之，使聘问孔子。孔子曰：“此名萍实，可剖而食之。惟霸者为能获之，此吉祥也。”其后齐有飞鸟，一足，来下，止于殿前。舒翅而跳。齐侯大怪之，又使聘问孔子，孔子曰：“此名商羊，急告民趣治沟渠，天将大雨。”于是如之，天果大雨，诸国皆水，齐独以安。孔子归，弟子请问，孔子曰：“异时，小儿谣曰：‘楚王渡江得萍实，大如拳，赤如日，剖而食之美如蜜。’此楚之应也。儿又有两两相牵，屈一足而跳曰：‘天将大雨，商羊起舞。’今齐获之，亦其应也。夫谣之后，未尝不有应随者也。”故圣人非独守道而已也，睹物记也，即得其应矣。", "para_ids": [1835]}
{"uid": 1836, "level": "normal", "h1": "《说苑》", "h2": "《辨物》", "h3": "18．29", "text": "孔子晨立堂上，闻哭者声音甚悲。孔子援琴而鼓之，其音同也。孔子出，而弟子有吒者。问：“谁也？”曰：“回也。”孔子曰：“回何为而吒？”回曰：“今者有哭者，其音甚悲，非独哭死，又哭生离者也。”孔子曰：“何以知之？”回曰：“似完山之鸟。”孔子曰：“何如？”回曰：“完山之鸟，生四子，羽翼已成，乃离四海，哀鸣送之，为是往而不复返也。”孔子使人问哭者，哭者曰：“父死家贫，卖子以葬之，将与其别也。”孔子曰：“善哉，圣人也！”", "para_ids": [1836]}
{"uid": 1837, "level": "normal", "h1": "《说苑》", "h2": "《辨物》", "h3": "18．31", "text": "子贡问孔子：“死人有知、将无知也？”孔子曰：“吾欲言死者有知也，恐孝子顺孙妨生以送死也；欲言无知也，恐不孝子孙弃亲不葬也。赐欲知死人有知将无知也，死徐自知之，犹未晚也。”", "para_ids": [1837]}
{"uid": 1838, "level": "normal", "h1": "《说苑》", "h2": "《修文》", "h3": "19．1", "text": "天下有道，则礼乐征伐自天子出。夫功成制礼，治定作乐。礼乐者，行化之大者也。孔子曰：“移风易俗，莫善于乐；安上治民，莫善于礼。”是故圣王修礼文，设庠序，陈锺鼓，天子辟雍，诸侯泮宫，所以行德化。《诗》云：“镐京辟雍，自西自东，自南自北，无思不服。”此之谓也。", "para_ids": [1838]}
{"uid": 1839, "level": "normal", "h1": "《说苑》", "h2": "《修文》", "h3": "19．7", "text": "《书》曰：“五事，一曰貌。”貌者，男子之所以恭敬，妇人之所以姣好也。行步中矩，折旋中规，立则磬折，拱则抱鼓。其以入君朝，尊以严；其以入宗庙，敬以忠；其以入乡曲，和以顺；其以入州里族党之中，和以亲。《诗》曰：“温温恭人，惟德之基。”孔子曰：“恭近于礼，远耻辱也。”", "para_ids": [1839]}
{"uid": 1840, "level": "normal", "h1": "《说苑》", "h2": "《修文》", "h3": "19．10", "text": "冠者所以别成人也。修德束躬，以自申饬，所以检其邪心，守其正意也。君子始冠必祝，成礼加冠，以厉其心。故君子成人必冠带以行事，弃幼少嬉戏惰慢之心，而衎衎于进德修业之志。是故服不成象，而内心不变，内心修德，外被礼文，所以成显令之名也。是故皮弁素积，百王不易，既以修德，又以正容。孔子曰：“正其衣冠，尊其瞻视，俨然人望而畏之，不亦威而不猛乎？”", "para_ids": [1840]}
{"uid": 1841, "level": "normal", "h1": "《说苑》", "h2": "《修文》", "h3": "19．23", "text": "延陵季子适齐。于其反也，其长子死于嬴、博之间，因葬焉。孔子闻之曰：“延陵季子，吴之习于礼者也。”使子贡往而观之。其穿深不至于泉，其敛以时服。既葬而封，圹坟掩坎，其高可隐也。既封，左袒，右旋其封，且号者三，言曰：“骨肉归复于土，命也；若魂气则无不之也，无不之也！”而遂行。孔子曰：“延陵季子于礼其合矣。”", "para_ids": [1841]}
{"uid": 1842, "level": "normal", "h1": "《说苑》", "h2": "《修文》", "h3": "19．25", "text": "子夏三年之丧毕，见于孔子。孔子与之琴，使之絃，援琴而絃，衎衎而乐，作而曰：“先王制礼，不敢不及也。”子曰：“君子也！”闵子骞三年之丧毕，见于孔子。孔子与之琴，使之絃，援琴而絃，切切而悲，作而曰：“先王制礼，不敢过也。”孔子曰：“君子也！”子贡问曰：“闵子哀不尽，子曰‘君子也’；子夏哀已尽，子曰‘君子也’。赐也惑，敢问何谓？”孔子曰：“闵子哀未尽，能断之以礼，故曰君子也；子夏哀已尽，能引而致之，故曰君子也。夫三年之丧，固优者之所屈，劣者之所勉。”", "para_ids": [1842]}
{"uid": 1843, "level": "normal", "h1": "《说苑》", "h2": "《修文》", "h3": "19．31", "text": "孔子曰：无体之礼，敬也；无服之丧，忧也；无声之乐，懽也。不言而信，不动而威，不施而仁，志也。锺鼓之声，怒而击之则武，忧而击之则悲，喜而击之则乐。其志变，其声亦变，其志诚，通乎金石，而况人乎？", "para_ids": [1843]}
{"uid": 1844, "level": "normal", "h1": "《说苑》", "h2": "《修文》", "h3": "19．32", "text": "公孟子高见颛孙子莫曰：“敢问君子之礼何如？”颛孙子莫曰：“去尔外厉，与尔内，色胜而心自取之，去三者而可矣。”公孟不知，以告曾子，曾子愀然逡巡曰：“大哉言乎！夫外厉者必内折，色胜而心自取之者，必为人役。是故君子德行成而容不知，闻识博而辞不争，知虑微达而能不愚。”", "para_ids": [1844]}
{"uid": 1845, "level": "normal", "h1": "《说苑》", "h2": "《修文》", "h3": "19．33", "text": "曾子有疾，孟仪往问之。曾子曰：“鸟之将死，必有悲声，君子集大辟，必有顺辞，礼有三仪，知之乎？”对曰：“不识也。”曾子曰：“坐，吾语汝。君子修礼以立志，则贪慾之心不来；君子思礼以修身，则怠惰慢易之节不至；君子修礼以仁义，则忿争暴乱之辞远。若夫置罇俎，列笾豆，此有司之事也，君子虽勿能，可也。”", "para_ids": [1845]}
{"uid": 1846, "level": "normal", "h1": "《说苑》", "h2": "《修文》", "h3": "19．34", "text": "孔子曰：“可也，简。”简者，易野也。易野者，无礼文也。孔子见子桑伯子，子桑伯子不衣冠而处。弟子曰：“夫子何为见此人乎？”曰：“其质美而无文，吾欲说而文之。”孔子去。子桑伯子门人不说，曰：“何为见孔子乎？”曰：“其质美而文繁，吾欲说而去其文。”故曰：文质修者谓之君子，有质而无文谓之易野。子桑伯子易野，欲同人道于牛马，故仲弓曰：“太简。”上无明天子，下无贤方伯，天下为无道。臣弑其君，子弑其父，力能讨之，讨之可也。当孔子之时，上无明天子也，故言“雍也可使南面”。南面者，天子也。雍之所以得称南面者，问子桑伯子于孔子，孔子曰：“可也，简。”仲弓曰：“居敬而行简以道民，不亦可乎？居简而行简，无乃太简乎？”子曰：“雍之言然。”仲弓通于化术，孔子明于王道，而无以加仲弓之言。", "para_ids": [1846]}
{"uid": 1847, "level": "normal", "h1": "《说苑》", "h2": "《修文》", "h3": "19．35", "text": "孔子至齐郭门之外，遇一婴儿挈一壶，相与俱行，其视精，其心正，其行端。孔子谓御曰：“趣驱之，趣驱之！《韶》乐方作。”孔子至彼闻《韶》，三月不知肉味。故乐非独以自乐也，又以乐人；非独以自正也，又以正人。大矣哉。于此乐者，不图为乐至于此。", "para_ids": [1847]}
{"uid": 1848, "level": "normal", "h1": "《说苑》", "h2": "《修文》", "h3": "19．44", "text": "子路鼓瑟有北鄙之声，孔子闻之曰：“信矣，由之不才也。”冉有侍，孔子曰：“求来，尔奚不谓由？夫先王之制音也，奏中声，为中节，流入于南，不归于北，南者生育之乡，北者杀伐之域。故君子执中以为本，务生以为基。故其音温和而居中，以象生育之气。忧哀悲痛之感，不加乎心；暴厉淫荒之动，不存乎体。夫然者乃治存之风，安乐之为也。彼小人则不然，执末以论本，务刚以为基。故其音湫厉而微末，以象杀伐之气。和节中正之感，不加乎心；温俨恭庄之动，不存乎体。夫杀者，乃乱亡之风，奔北之为也。昔舜造南风之声，其兴也勃焉，至今王公述而不释；纣为北鄙之声，其废也忽焉，至今王公以为笑。彼舜以匹夫，积正合仁，履中行善而卒以兴；纣以天子，好慢淫荒，刚厉暴贼而卒以灭。今由也匹夫之徒，布衣之丑也，既无意乎先王之制，而又有亡国之声，岂能保七尺之身哉？”冉有以告子路，子路曰：“由之罪也，小人不能耳，陷而入于斯，宜矣夫子之言也！”遂自悔，不食，七日而骨立焉。孔子曰：“由之改，过矣。”", "para_ids": [1848]}
{"uid": 1849, "level": "normal", "h1": "《说苑》", "h2": "《反质》", "h3": "20．1", "text": "孔子卜，其卦得《贲》，喟然仰而叹息，意不平。子张进，举手而问曰：“师闻《贲》者吉卦而叹之乎？”孔子曰：“贲，非正色也，是以叹之。吾思夫质，素，白当正白，黑当正黑。夫质又何也？吾亦闻之，丹漆不文，白玉不彫，宝珠不饰，何也？质有馀者，不受饰也。”", "para_ids": [1849]}
{"uid": 1850, "level": "normal", "h1": "《说苑》", "h2": "《反质》", "h3": "20．2", "text": "信鬼神者失谋，信日者失时。何以知其然？夫贤圣周知，能不时日而事利，敬法令，贵功劳，不卜筮而身吉；谨仁义，顺道理，不祷祠而福。故卜数择日，洁斋戒，肥牺牲，饰珪璧，精祠祀，而终不能除悖逆之祸。以神明有知而事之，乃欲背道妄行，而以祠祀求福，神明必违之矣。天子祭天地、五岳、四渎，诸侯祭社稷，大夫祭五祀，士祭门户，庶人祭其先祖。圣王承天心，制礼分也。凡古之卜日者，将以辅道稽疑，示有所先而不敢自专也，非欲以颠倒之恶而幸安之全。孔子曰：“非其鬼而祭之，谄也。”是以泰山终不享季氏之旅。《易》称“东邻杀牛，不如西邻之禴祭”，盖重礼不贵物也，敬实而不贵华。诚有其德而推之，则安往而不可。是以圣人见人之文，必考其质。", "para_ids": [1850]}
{"uid": 1851, "level": "normal", "h1": "《说苑》", "h2": "《反质》", "h3": "20．21", "text": "鲁有俭者，瓦鬲煮食，食之而美，盛之土铏之器，以进孔子。孔子受之，欢然而悦，如受太牢之馈。弟子曰：“瓦甂，陋器也，煮食，薄膳也，而先生何喜之如此乎？”孔子曰：“吾闻好谏者思其君，食美者念其亲，吾非以馔为厚也，以其食美而思我亲也。”", "para_ids": [1851]}
{"uid": 1852, "level": "normal", "h1": "《说苑》", "h2": "《反质》", "h3": "20．23", "text": "仲尼问老聃曰：“甚矣，道之于今难行也！吾比执道委质，以求当世之君，而不我受也，道之于今难行也！”老子曰：“夫说者流于听，言者乱于辞，如此二者，则道不可委矣。”", "para_ids": [1852]}
{"uid": 1853, "level": "normal", "h1": "《说苑》", "h2": "《反质》", "h3": "20．24", "text": "子贡问子石曰：“子不学《诗》乎？”子石曰：“吾暇乎哉？父母求吾孝，兄弟求吾悌，朋友求吾信，吾暇乎哉？”子贡曰：“请投吾《诗》，以学于子。”", "para_ids": [1853]}
{"uid": 1854, "level": "normal", "h1": "《说苑》", "h2": "《反质》", "h3": "20．25", "text": "公明宣学于曾子，三年，不读书。曾子曰：“宣而居参之门，三年不学，何也？”公明宣曰：“安敢不学而居夫子之门乎？宣见夫子居宫庭，亲在，叱吒之声未尝至于犬马，宣说之，学而未能；宣见夫子之应宾客，恭俭而不懈惰，宣说之，学而未能；宣见夫子之居朝廷，严临下而不毁伤，宣说之，学而未能。宣说此三者，学而未能。宣安敢不学而居夫子之门乎？”曾子避席谢之曰：“参不及宣，其学而已。”", "para_ids": [1854]}
{"uid": 1855, "level": "normal", "h1": "《说苑》", "h2": "《说苑佚文辑》", "h3": "21．1", "text": "闵子骞兄弟二人，母死，其父更娶，复有二子。子骞为其父御车，失辔，父持其手，衣甚单。父则归，呼其后母儿，持其手，衣甚厚温，即谓其妇曰：“吾所以娶汝，乃为吾子，今汝欺我，去，无留！”子骞前曰：“母在一子单，母去四子寒。”其父默然。故曰：“孝哉闵子骞，一言其母还，再言三子温。”", "para_ids": [1855]}
{"uid": 1856, "level": "normal", "h1": "《说苑》", "h2": "《说苑佚文辑》", "h3": "21．24", "text": "子曰：“以容取人，失之子羽；以言取人，失之宰予。”澹台子羽，君子之容也，与之久处，而言不克其貌；宰予之辞，雅而文也，与之久处，而智不克其辩。", "para_ids": [1856]}
{"uid": 1857, "level": "normal", "h1": "《说苑》", "h2": "《说苑佚文辑》", "h3": "21．52", "text": "臣事仲尼，犹执柸就江海饮，莫知浅深也。", "para_ids": [1857]}
{"uid": 1858, "level": "normal", "h1": "《说苑》", "h2": "《说苑佚文辑》", "h3": "21．60", "text": "鲁献子聘于晋，宣子觞之，三徙，锺石之悬不移而具。献子曰：“富哉家！”宣子曰：“子之家孰与我家富？”献子曰：“吾家甚贫，惟有二士曰颜回、兹无灵者，使吾邦家安平，百姓和协。惟此二者耳，吾尽于此矣！”客出，宣子曰：“彼君子也，以养贤为富；我鄙人也，以锺石为富。”孔子曰：“孟献子之富可著于《春秋》。”", "para_ids": [1858]}
{"uid": 1859, "level": "normal", "h1": "《说苑》", "h2": "《说苑佚文辑》", "h3": "21．61", "text": "闵子骞早丧母，为后母所苦，冬月以芦花衣之，其所生二子则衣之以绵。父令闵子御车，体寒失靷，父责之，闵子不自理。父察知之，归谓妇曰：“我所以娶汝，乃为吾子；今汝欺我，去无留。”子骞前曰：“母在一子寒，母去三子单。”其父默然。故曰：孝哉闵子骞！一言其母还，再言三子温。", "para_ids": [1859]}
{"uid": 1860, "level": "normal", "h1": "《法言》", "h2": "《学行》卷第一", "h3": "1．3", "text": "天之道不在仲尼乎？仲尼、驾说者也，不在兹儒乎？如将复驾其所说，则莫若使诸儒金口而木舌。", "para_ids": [1860]}
{"uid": 1861, "level": "normal", "h1": "《法言》", "h2": "《学行》卷第一", "h3": "1．5", "text": "螟𧕅之子殪而逢，蜾蠃祝之曰：“类我，类我。”久则肖之矣。速哉！七十子之肖仲尼也。", "para_ids": [1861]}
{"uid": 1862, "level": "normal", "h1": "《法言》", "h2": "《学行》卷第一", "h3": "1．7", "text": "孔子、习周公者也，颜渊、习孔子者也，羿、逢蒙分其弓，良舍其策，般投其斧而习诸，孰曰非也？或曰：“此名也，彼名也，处一焉而已矣。”曰：“川有渎，山有岳，高而且大者，众人所能踰也。”", "para_ids": [1862]}
{"uid": 1863, "level": "normal", "h1": "《法言》", "h2": "《学行》卷第一", "h3": "1．8", "text": "或问：“世言铸金，金可铸与？”曰：“吾闻觌君子者，问铸人，不问铸金。”或曰：“人可铸与？”曰：“孔子铸颜渊矣。”或人踧尔曰：“旨哉！问铸金，得铸人。”", "para_ids": [1863]}
{"uid": 1864, "level": "normal", "h1": "《法言》", "h2": "《学行》卷第一", "h3": "1．13", "text": "学之为王者事，其已久矣。尧、舜、禹、汤、文、武汲汲，仲尼皇皇，其已久矣。", "para_ids": [1864]}
{"uid": 1865, "level": "normal", "h1": "《法言》", "h2": "《学行》卷第一", "h3": "1．24", "text": "曰：“有教立道，无止仲尼；有学术业，无止颜渊。”或曰：“立道，仲尼不可为思矣。术业，颜渊不可为力矣。”曰：“未之思也，思孰御焉？”", "para_ids": [1865]}
{"uid": 1866, "level": "normal", "h1": "《法言》", "h2": "《吾子》卷第二", "h3": "2．12", "text": "或曰：“有人焉，自云姓孔，而字仲尼。入其门，升其堂，伏其几，袭其裳，则可谓仲尼乎？”曰：“其文是也，其质非也。”“敢问质。”曰：“羊质而虎皮，见草而说，见豺而战，忘其皮之虎矣。”", "para_ids": [1866]}
{"uid": 1867, "level": "normal", "h1": "《法言》", "h2": "《吾子》卷第二", "h3": "2．14", "text": "好书而不要诸仲尼，书肆也。好说而不要诸仲尼，说铃也。君子言也无择，听也无淫。择则乱，淫则辟。述正道而稍邪哆者有矣，未有述邪哆而稍正也。", "para_ids": [1867]}
{"uid": 1868, "level": "normal", "h1": "《法言》", "h2": "《吾子》卷第二", "h3": "2．15", "text": "孔子之道，其较且易也！或曰：“童而习之，白纷如也，何其较且易？”曰：“谓其不奸奸，不诈诈也。如奸奸而诈诈，虽有耳目，焉得而正诸？”", "para_ids": [1868]}
{"uid": 1869, "level": "normal", "h1": "《法言》", "h2": "《修身》卷第三", "h3": "3．3", "text": "或曰：“孔子之事多矣，不用，则亦勤且忧乎？”曰：“圣人乐天知命，乐天则不勤，知命则不忧。”", "para_ids": [1869]}
{"uid": 1870, "level": "normal", "h1": "《法言》", "h2": "《修身》卷第三", "h3": "3．14", "text": "或问“治己”。曰：“治己以仲尼。”或曰：“治己以仲尼，仲尼奚寡也！”曰：“率马以骥，不亦可乎？”或曰：“田圃田者，莠乔乔；思远人者，心忉忉。”曰：“日有光，月有明。三年不目日，视必盲；三年不目月，精必蒙。荧魂旷枯，精莩旷沈，擿埴索涂，冥行而已矣。”", "para_ids": [1870]}
{"uid": 1871, "level": "normal", "h1": "《法言》", "h2": "《修身》卷第三", "h3": "3．19", "text": "有德者好问圣人。或曰：“鲁人鲜德，奚其好问仲尼也？”曰：“鲁未能好问仲尼故也。如好问仲尼，则鲁作东周矣。”", "para_ids": [1871]}
{"uid": 1872, "level": "normal", "h1": "《法言》", "h2": "《修身》卷第三", "h3": "3．20", "text": "或问：“人有倚孔子之墙，弦郑、卫之声，诵韩、庄之书，则引诸门乎？”曰：“在夷貉则引之，倚门墙则麾之，惜乎衣未成而转为裳也。”", "para_ids": [1872]}
{"uid": 1873, "level": "normal", "h1": "《法言》", "h2": "《修身》卷第三", "h3": "3．25", "text": "言不惭、行不耻者，孔子惮焉。", "para_ids": [1873]}
{"uid": 1874, "level": "normal", "h1": "《法言》", "h2": "《问神》卷第五", "h3": "5．1", "text": "或问“神”。曰：“心”。“请问之。”曰：“潜天而天，潜地而地。天地、神明而不测者也。心之潜也，犹将测之，况于人乎？况于事伦乎？”“敢问潜心于圣。”曰：“昔乎仲尼潜心于文王矣，达之。颜渊亦潜心于仲尼矣，未达一间耳。神在所潜而已矣。”", "para_ids": [1874]}
{"uid": 1875, "level": "normal", "h1": "《法言》", "h2": "《问神》卷第五", "h3": "5．6", "text": "或曰：“经可损益与？”曰：“《易》始八卦，而文王六十四，其益可知也。《诗》、《书》、《礼》、《春秋》，或因或作，而成于仲尼，其益可知也。故夫道非天然，应时而造者，损益可知也。”", "para_ids": [1875]}
{"uid": 1876, "level": "normal", "h1": "《法言》", "h2": "《问神》卷第五", "h3": "5．7", "text": "或曰：“《易》损其一也，虽憃、知阙焉。至《书》之不备过半矣，而习者不知。惜乎！《书序》之不如《易》也。”曰：“彼数也，可数焉故也。如《书序》，虽孔子亦末如之何矣。”", "para_ids": [1876]}
{"uid": 1877, "level": "normal", "h1": "《法言》", "h2": "《问神》卷第五", "h3": "5．15", "text": "或曰：“仲尼圣者与？何不能居世也，曾范、蔡之不若！”曰：“圣人者，范、蔡乎？若范、蔡，其如圣何？”", "para_ids": [1877]}
{"uid": 1878, "level": "normal", "h1": "《法言》", "h2": "《问明》卷第六", "h3": "6．5", "text": "或谓“仲尼事弥其年，盖天劳诸病矣夫”？曰：“天非独劳仲尼，亦自劳也。天病乎哉？天乐天，圣乐圣。”", "para_ids": [1878]}
{"uid": 1879, "level": "normal", "h1": "《法言》", "h2": "《问明》卷第六", "h3": "6．9", "text": "仲尼、圣人也，或者劣诸子贡。子贡辞而精之，然后廓如也。于戏！观书者违子贡，虽多，亦何以为？", "para_ids": [1879]}
{"uid": 1880, "level": "normal", "h1": "《法言》", "h2": "《寡见》卷第七", "h3": "7．8", "text": "或问：“司马子长有言曰：《五经》不如《老子》之约也，当年不能极其变，终身不能究其业。”曰：“若是，则周公惑，孔子贼。古者之学耕且养，三年通一经。今之学也，非独为之华藻也，又从而绣其鞶帨，恶在《老》不《老》也？”或曰：“学者之说可约邪？”曰：“可约解科。”", "para_ids": [1880]}
{"uid": 1881, "level": "normal", "h1": "《法言》", "h2": "《寡见》卷第七", "h3": "7．16", "text": "或问：“鲁用儒而削，何也？”曰：“鲁不用儒也。昔在姬公用于周，而四海皇皇，奠枕于京。孔子用于鲁，齐人章章，归其侵疆。鲁不用真儒故也。如用真儒，无敌于天下，安得削？”", "para_ids": [1881]}
{"uid": 1882, "level": "normal", "h1": "《法言》", "h2": "《五百》卷第八", "h3": "8．1", "text": "或问：“五百岁而圣人出，有诸？”曰：“尧、舜、禹，君臣也，而并；文、武、周公，父子也，而处；汤、孔子，数百岁而生。因往以推来，虽千一不可知也。”", "para_ids": [1882]}
{"uid": 1883, "level": "normal", "h1": "《法言》", "h2": "《五百》卷第八", "h3": "8．3", "text": "或问：“圣人有诎乎？”曰：“有。”曰：“焉诎乎？”曰：“仲尼于南子，所不欲见也；阳虎、所不欲敬也。见所不见，敬所不敬，不诎如何？”曰：“卫灵公问陈，则何以不诎？”曰：“诎身，将以信道也。如诎道而信身，虽天下，不为也。”", "para_ids": [1883]}
{"uid": 1884, "level": "normal", "h1": "《法言》", "h2": "《五百》卷第八", "h3": "8．5", "text": "昔者齐、鲁有大臣，史失其名。曰：“何如其大也？”曰：“叔孙通欲制君臣之仪，征先生于齐、鲁，所不能致者二人。”曰：“若是，则仲尼之开迹诸侯也，非邪？”曰：“仲尼开迹，将以自用也。如委己而从人，虽有规矩准绳，焉得而用之？”", "para_ids": [1884]}
{"uid": 1885, "level": "normal", "h1": "《法言》", "h2": "《五百》卷第八", "h3": "8．6", "text": "或问：“孔子之时，诸侯有知其圣者与？”曰：“知之。”“知之则曷为不用？”曰：“不能。”曰：“知圣而不能用也，可得闻乎？”曰：“用之，则宜从之。从之，则弃其所习，逆其所顺，强其所劣，捐其所能。冲冲如也。非天下之至，孰能用之？”", "para_ids": [1885]}
{"uid": 1886, "level": "normal", "h1": "《法言》", "h2": "《五百》卷第八", "h3": "8．7", "text": "或问：“孔子知其道之不用也，则载而恶乎之？”曰：“之后世君子。”曰：“贾如是，不亦钝乎？”曰：“众人愈利而后钝，圣人愈钝而后利。关百圣而不惭，蔽天地而不耻，能言之类，莫能加也。贵无敌，富无伦，利孰大焉？”", "para_ids": [1886]}
{"uid": 1887, "level": "normal", "h1": "《法言》", "h2": "《五百》卷第八", "h3": "8．8", "text": "或曰：“孔子之道不可小与？”曰：“小则败圣，如何？”曰：“若是，则何为去乎？”曰：“爱日。”曰：“爱日而去，何也？”曰：“由群婢之故也。不听正，谏而不用。噫者！吾于观庸邪？无为饱食安坐而厌观也。由此观之，夫子之日亦爱矣。”或曰：“君子爱日乎？”曰：“君子仕则欲行其义，居则欲彰其道。事不厌，教不倦，焉得日？”", "para_ids": [1887]}
{"uid": 1888, "level": "normal", "h1": "《法言》", "h2": "《五百》卷第八", "h3": "8．12", "text": "或曰：“圣人无益于庸也。”曰：“世人之益者，仓廪也，取之如单。仲尼、神明也，小以成小，大以成大。虽山川、丘陵、草木、鸟兽，裕如也。如不用也，神明亦末如之何矣！”", "para_ids": [1888]}
{"uid": 1889, "level": "normal", "h1": "《法言》", "h2": "《先知》卷第九", "h3": "9．8", "text": "或曰：“以往圣人之法治将来，譬犹胶柱而调瑟，有诸？”曰：“有之。”曰：“圣君少而庸君多，如独守仲尼之道，是漆也。”曰：“圣人之法，未尝不关盛衰焉。昔者尧有天下，举大纲，命舜、禹；夏、殷、周属其子，不胶者卓矣！唐、虞象刑惟明，夏后肉辟三千，不胶者卓矣！尧亲九族，协和万国；汤、武桓桓，征伐四克。由是言之，不胶者卓矣！礼乐、征伐自天子所出，春秋之时，齐、晋实予不胶者卓矣！”", "para_ids": [1889]}
{"uid": 1890, "level": "normal", "h1": "《法言》", "h2": "《先知》卷第九", "h3": "9．11", "text": "或曰：“齐得夷吾而霸，仲尼曰‘小器’。请问大器。”曰：“大器其犹规矩准绳乎？先自治而后治人之谓大器。”", "para_ids": [1890]}
{"uid": 1891, "level": "normal", "h1": "《法言》", "h2": "《重黎》卷第十", "h3": "10．12", "text": "或问：“仲尼大圣，则天曷不胙？”曰：“无土。”“然则舜、禹有土乎？”曰：“舜以尧作土，禹以舜作土。”", "para_ids": [1891]}
{"uid": 1892, "level": "normal", "h1": "《法言》", "h2": "《重黎》卷第十", "h3": "10．26", "text": "或问“贤”。曰：“为人所不能。”“请人”。曰：“颜渊、黔娄、四皓、韦玄。”问“长者”。曰：“蔺相如申秦而屈廉颇，栾布之不涂，朱家之不德，直不疑之不校，韩安国之通使。”", "para_ids": [1892]}
{"uid": 1893, "level": "normal", "h1": "《法言》", "h2": "《渊骞》卷第十一", "h3": "11．2", "text": "七十子之于仲尼也，日闻所不闻，见所不见，文章亦不足为矣。", "para_ids": [1893]}
{"uid": 1894, "level": "normal", "h1": "《法言》", "h2": "《渊骞》卷第十一", "h3": "11．14", "text": "或问：“仪、秦学乎鬼谷术而习乎纵横言，安中国者各十馀年，是夫？”曰：“诈人也，圣人恶诸。”曰：“孔子读而仪、秦行，何如也？”曰：“甚矣！凤鸣而鸷翰也。”“然则子贡不为与？”曰：“乱而不解，子贡耻诸；说而不富贵，仪、秦耻诸。”", "para_ids": [1894]}
{"uid": 1895, "level": "normal", "h1": "《法言》", "h2": "《渊骞》卷第十一", "h3": "11．19", "text": "或问“近世名卿”。曰：“若张廷尉之平，隽京兆之见，尹扶风之絜，王子贡之介，斯近世名卿矣。”“将。”曰：“若条侯之守，长平、冠军之征伐，博陆之持重，可谓近世名将矣。”请问“古”。曰：“鼓之以道德，征之以仁义，舆尸、血刃，皆所不为也。”", "para_ids": [1895]}
{"uid": 1896, "level": "normal", "h1": "《法言》", "h2": "《渊骞》卷第十一", "h3": "11．23", "text": "或问：“子、蜀人也，请人。”曰：“有李仲元者，人也。”“其为人也，奈何？”曰：“不屈其意，不累其身。”曰：“是夷、惠之徒与？”曰：“不夷不惠，可否之间也。”“如是，则奚名之不彰也？”曰：“无仲尼，则西山之饿夫与东国之绌臣恶乎闻？”曰：“王阳、贡禹遇仲尼乎？”曰：“明星皓皓，华藻之力也与？”曰：“若是，则奚为不自高？”曰：“皓皓者、己也，引而高之者、天也。子欲自高邪？仲元、世之师也。见其貌者，肃如也；闻其言者，愀如也；观其行者，穆如也。郸闻以德诎人矣，未闻以德诎于人也。仲元、畏人也。”或曰：“育、贲。”曰：“育、贲也，人畏其力而侮其德。”“请条。”曰：“非正不视，非正不听，非正不言，非正不行。夫能正其视、听、言、行者，昔吾先师之所畏也。如视不视，听不听，言不言，行不行，虽有育、贲，其犹侮诸！”", "para_ids": [1896]}
{"uid": 1897, "level": "normal", "h1": "《法言》", "h2": "《君子》卷第十二", "h3": "12．4", "text": "或问“孟子知言之要，知德之奥。”曰：“非苟知之，亦允蹈之。”或曰：“子小诸子，孟子非诸子乎？”曰：“诸子者、以其知异于孔子者也。孟子异乎？不异。”", "para_ids": [1897]}
{"uid": 1898, "level": "normal", "h1": "《法言》", "h2": "《君子》卷第十二", "h3": "12．8", "text": "或曰：“仲尼之术，周而不泰，大而不小，用之犹牛鼠也。”曰：“仲尼之道，犹四渎也，经营中国，终入大海。他人之道者，西北之流也，纲纪夷貉，或入于沱，或沦于汉。”", "para_ids": [1898]}
{"uid": 1899, "level": "normal", "h1": "《法言》", "h2": "《君子》卷第十二", "h3": "12．9", "text": "淮南说之用，不如太史公之用也。太史公、圣人将有取焉，淮南、鲜取焉尔。必也儒乎！乍出乍入，淮南也；文丽用寡，长卿也；多爱不忍，子长也。仲尼多爱，爱义也；子长多爱，爱奇也。", "para_ids": [1899]}
{"uid": 1900, "level": "normal", "h1": "《法言》", "h2": "《君子》卷第十二", "h3": "12．12", "text": "或曰：“圣人之道若天，天则有常矣，奚圣人之多变也？”曰：“圣人固多变。子游、子夏得其书矣，未得其所以书也；宰我、子贡得其言矣，未得其所以言也；颜渊、闵子骞得其行矣，未得其所以行也。圣人之书、言、行，天也。天其少变乎？”", "para_ids": [1900]}
{"uid": 1901, "level": "normal", "h1": "《法言》", "h2": "《君子》卷第十二", "h3": "12．15", "text": "或曰：“子于天下则谁与？”曰：“与夫进者乎！”或曰：“贪夫位也，慕夫禄也，何其与？”曰：“此贪也，非进也。夫进也者，进于道，慕于德，殷之以仁义，进而进，退而退，日孳孳而不自知勌者也。”或曰：“进进则闻命矣，请问退进。”曰：“昔乎颜渊以退为进，天下鲜俪焉。”或曰：“若此，则何少于必退也？”曰：“必进、易俪，必退、易俪也。进以礼，退以义，难俪也。”", "para_ids": [1901]}
{"uid": 1902, "level": "normal", "h1": "《法言》", "h2": "《君子》卷第十二", "h3": "12．20", "text": "或问：“人言仙者，有诸乎？”“吁！吾闻宓羲、神农殁，黄帝、尧、舜殂落而死。文王，毕；孔子，鲁城之北。独子爱其死乎？非人之所及也。仙亦无益子之汇矣！”或曰：“圣人不师仙，厥术异也。圣人之于天下，耻一物之不知；仙人之于天下，耻一日之不生。”曰：“生乎！生乎！名生而实死也。”或曰：“世无仙，则焉得斯语？”曰：“语乎者，非嚣嚣也与？惟嚣嚣能使无为有。”或问“仙之实”。曰：“无以为也。有与无，非问也。问也者、忠孝之问也。忠臣孝子偟乎不偟。”", "para_ids": [1902]}
{"uid": 1903, "level": "normal", "h1": "《法言》", "h2": "《孝至》卷第十三", "h3": "13．17", "text": "吾闻诸《传》：老则戒之在得。年弥高而德弥邵者，是孔子之徒与？", "para_ids": [1903]}
{"uid": 1904, "level": "normal", "h1": "《法言》", "h2": "《法言序》", "h3": "14．10", "text": "仲尼以来，国君将相卿士名臣参差不齐，一概诸圣。譔《重黎》。", "para_ids": [1904]}
{"uid": 1905, "level": "normal", "h1": "《法言》", "h2": "《法言序》", "h3": "14．11", "text": "仲尼之后，讫于汉道，德行颜、闵，股肱萧、曹，爰及名将尊卑之条，称述品藻。譔《渊骞》。", "para_ids": [1905]}
{"uid": 1906, "level": "normal", "h1": "《孔子家语》", "h2": "《相鲁》第一", "h3": "1．1", "text": "孔子初仕，为中都宰。制为养生送死之节。长幼异食，强弱异任，男女别涂；路无拾遗，器不彫伪；为四寸之棺，五寸之椁，因丘陵为坟，不封不树。行之一年，而西方之诸侯则焉。定公谓孔子曰：“学子此法，鲁国何如？”孔子对曰：“虽天下可乎！何但鲁国而已哉？”于是二年，定公以为司空。乃别五土之性，而物各得其所生之宜，咸得厥所。先时，季氏葬昭公于墓道之南；孔子沟而合诸墓焉，谓季桓子曰：“贬君以彰己罪，非礼也。今合之，所以掩夫子之不臣。”由司空为鲁大司寇，设法而不用，无奸民。", "para_ids": [1906]}
{"uid": 1907, "level": "normal", "h1": "《孔子家语》", "h2": "《相鲁》第一", "h3": "1．2", "text": "定公与齐侯会于夹谷。孔子摄相事，曰：“臣闻有文事者必有武备，有武事者必有文备。古者诸侯并出疆，必具官以从，请具左右司马。”定公从之。至会所，为坛，土阶三等，以遇礼相见，揖让而登。献酢既毕，齐使莱人以兵鼓謲，劫定公。孔子历阶而进，以公退。曰：“士，以兵之。吾两君为好，裔夷之俘，敢以兵乱之，非齐君所以命诸侯也。裔不谋夏，夷不乱华，俘不干盟，兵不偪好，于神为不祥，于德为愆义，于人为失礼。君必不然。”齐侯心怍，麾而避之。有顷，齐奏宫中之乐，俳优侏儒戏于前。孔子趋进，历阶而上，不尽一等。曰：“匹夫荧侮诸侯者，罪应诛，请右司马速加刑焉。”于是斩侏儒，手足异处。齐侯惧，有惭色。将盟，齐人加载书曰：“齐师出境，而不以兵车三百乘从我者，有如此盟。”孔子使玆无还对曰：“而不返我汶阳之田，吾以共命者，亦如之。”齐侯将设享礼，孔子谓梁丘据曰：“齐鲁之故，吾子何不闻焉？事既成矣而又享之，是勤执事。且牺象不出门，嘉乐不野合。享而既具，是弃礼也；若其不具，是用粃粺也。用粃粺、辱君；弃礼、名恶。子盍图之？夫享、所以昭德也。不昭，不如其已。”乃不果享。齐侯归，责其群臣曰：“鲁以君子道辅其君，而子独以夷翟道教寡人，使得罪。”于是乃归所侵鲁之四邑及汶阳之田。", "para_ids": [1907]}
{"uid": 1908, "level": "normal", "h1": "《孔子家语》", "h2": "《相鲁》第一", "h3": "1．3", "text": "孔子言于定公曰：“家不臧甲，邑无百雉之城，古之制也。今三家过制，请皆损之。”乃使季氏宰仲由隳三都。叔孙不得意于季氏，因费宰公山弗扰，率费人以袭鲁。孔子以公与季孙、仲孙、叔孙，入于费氏之宫，登武子之台。费人攻之，及台侧，孔子命申句须、乐颀，勒士众，下伐之，费人北，遂隳三都之城，强公室，弱私家，尊君卑臣，政化大行。", "para_ids": [1908]}
{"uid": 1909, "level": "normal", "h1": "《孔子家语》", "h2": "《相鲁》第一", "h3": "1．4", "text": "初，鲁之贩羊有沈犹氏者，常朝饮其羊以诈市人；有公慎氏者，妻淫不制；有慎溃氏者，奢侈踰法；鲁之鬻六畜者，饰之以储价。及孔子之为政也，则沈犹氏不敢朝饮其羊；公慎氏出其妻；慎溃氏越境而徙。三月，则鬻牛马者不储价；卖羔豚者不加饰；男女行者别其涂；道不拾遗，男尚忠信，女尚贞顺；四方客至于邑者，不求有司，皆如归焉。", "para_ids": [1909]}
{"uid": 1910, "level": "normal", "h1": "《孔子家语》", "h2": "《始诛》第二", "h3": "2．1", "text": "孔子为鲁司寇，摄行相事，有喜色。仲由问曰：“由闻君子祸至不惧，福至不喜。今夫子得位而喜，何也？”孔子曰：“然！有是言也。不曰乐以贵下人乎？”于是朝政七日而诛乱政大夫少正卯，戮之于两观之下，尸于朝三日。子贡进曰：“夫少正卯、鲁之闻人也。今夫子为政而始诛之，或者为失乎？”孔子曰：“居！吾语女以其故。天下有大恶者五，而窃盗不与焉。一曰心逆而险，二曰行辟而坚，三曰言伪而辩，四曰记丑而博，五曰顺非而泽。此五者，有一于人，则不免君子之诛，而少正卯皆兼有之。其居处足以掫徒成党，其谈说足以饰襃莹众，其强御足以返是独立；此乃人之奸雄者也，不可以不除。夫殷汤诛尹谐，文王诛潘正，周公诛管蔡，太公诛华士，管仲诛付乙，子产诛史何，凡此七子者皆异世而同诛者，以七子异世而同恶，故不可赦也。《诗》云：‘忧心悄悄，愠于群小。’小人成群，斯足忧矣。”", "para_ids": [1910]}
{"uid": 1911, "level": "normal", "h1": "《孔子家语》", "h2": "《始诛》第二", "h3": "2．2", "text": "孔子为鲁大司寇。有父子讼者，夫子同狴执之，三月不别，其父请止，夫子赦之焉。季孙闻之，不说，曰：“司寇欺余，曩告余曰：为国家必先以孝。余今戮一不孝以教民孝，不亦可乎？而又赦之，何哉？”冉有以告孔子，孔子喟然叹曰：“呜呼！上失其道而杀其下，非理也；不教以孝而听其狱，是杀不辜也；三军大败，不可斩也；狱犴不治，不可刑也。何者？上教之不行，罪不在民故也。夫慢令谨诛，贼也；征歛无时，㬥也；不试则成，虐也。故无此三者，然后刑可即也。《书》云：‘义刑义杀，勿庸以即汝心，惟曰未有慎事。’言必教而刑也。既陈道德以先服之，而犹不可，尚贤以劝之；又不可，即废之；又不可，而后以威惮之。若是三年而百姓正矣。其有邪民不从化者，然后待之以刑，则民咸知罪矣。《诗》云：‘天子是毗，俾民不迷。’是以威厉而不试，刑错而不用。今世则不然，乱其教，繁其刑，使民迷惑而陷焉，又从而制之，故刑弥繁而盗不胜也。夫三尺之限，空车不能登者，何哉？峻故也；百仞之山，重载陟焉，何哉？陵遟故也。今世俗之陵遟久矣，虽有刑法，民能勿踰乎？”", "para_ids": [1911]}
{"uid": 1912, "level": "normal", "h1": "《孔子家语》", "h2": "《王言解》第三", "h3": "3．1", "text": "孔子闲居，曾参侍。孔子曰：“参乎！今之君子，唯士与大夫言闻也。至于君子之言者，希也。于乎！吾以王言之其出不户牖而化天下。”", "para_ids": [1912]}
{"uid": 1913, "level": "normal", "h1": "《孔子家语》", "h2": "《王言解》第三", "h3": "3．2", "text": "曾子起，下席而对曰：“敢问何谓王者言？”孔子不应。曾子曰：“侍夫子之闲也难，是以敢问。”", "para_ids": [1913]}
{"uid": 1914, "level": "normal", "h1": "《孔子家语》", "h2": "《王言解》第三", "h3": "3．3", "text": "孔子又不应。曾子肃然而惧，抠衣而退，负席而立。有顷，孔子叹息，顾谓曾子曰：“参！女可语明王之道。”曾子曰：“非敢以为足，请因所闻而学焉。”", "para_ids": [1914]}
{"uid": 1915, "level": "normal", "h1": "《孔子家语》", "h2": "《王言解》第三", "h3": "3．5", "text": "曾子曰：“不劳不费之谓明王，可得闻乎？”孔子曰：“昔者，帝舜左禹而右皋陶，不下席而天下治。夫如此，何上之劳乎？政之不中，君之患也；令之不行，臣之罪也。若乃十一而税，用民之力，岁不过三日；入山泽以其时而无征，关讥市鄽皆不收赋。此则生财之路，而明王节之，何财之费乎？”", "para_ids": [1915]}
{"uid": 1916, "level": "normal", "h1": "《孔子家语》", "h2": "《王言解》第三", "h3": "3．6", "text": "曾子曰：“敢问何谓七教？”孔子曰：“上敬老，则下益孝；上尊齿，则下益弟；上乐施，则下益宽；上亲贤，则下择友；上好德，则下不隐；上恶贪，则下耻争；上廉让，则下耻节。此之谓七教。七教者，治民之本也。政教定，则本正矣。凡上者，民之表也。表正则何物不正？是故人君先立仁于己，然后大夫忠而士信，民敦俗朴，男悫而女贞。六者、教之致也。布诸天下四方而不窕，纳诸寻常之室而不塞，等之以礼，立之以义，行之以顺，则民之弃恶如汤之灌雪焉！”", "para_ids": [1916]}
{"uid": 1917, "level": "normal", "h1": "《孔子家语》", "h2": "《王言解》第三", "h3": "3．7", "text": "曾子曰：“道则至矣，弟子不足以明之。”孔子曰：“参以为姑止乎？又有焉。昔者，明王之治民也有法，必裂地以封之，分属以理之；然后贤民无所隐，㬥民无所伏。使有司日省而时考之，进用贤良，退贬不肖。然则贤者说而不肖者惧，哀鳏寡，养孤独，恤贫穷，诱孝弟，选才能；此七者修，则四海之内无刑民矣。上之亲下也，如手足之于腹心；下之亲上也，如幼子之于慈母矣。上下相亲如此，故令则从，施则刑，民怀其德，近者说服，远者来附，政之致也。夫布指知寸，布手知尺，舒肘知寻，斯不远之则也。周制，三百步为里，千步而井，三井而埒，埒三而矩，五十里而都，封百里而有国；乃为蓄积资聚焉。恤行者有无。是以蛮夷诸夏，虽衣冠不同，言语不合，莫不来宾。故曰：无市而民不乏，无刑而民不乱。田猎罩弋，非以盈宫室也；征敛百姓，非以盈府库也。惨怛以补不足，礼节以损有馀。多信而寡貌，其礼可守，其言可复，其迹可履；如饥而食，如渴而饮，民之信之，如寒暑之必验。故视远若迩，非道迩也，见明德也。是故兵革不动而威，用利不施而亲，此之谓明王之守，折冲千里之外者也。”", "para_ids": [1917]}
{"uid": 1918, "level": "normal", "h1": "《孔子家语》", "h2": "《王言解》第三", "h3": "3．8", "text": "曾子曰：“敢问何谓三至？”孔子曰：“至礼不让而天下治；至赏不费而天下之士说；至乐无声而天下之民和。明王笃行三至，故天下之君可得而知，天下之士可得而臣，天下之民可得而用。”", "para_ids": [1918]}
{"uid": 1919, "level": "normal", "h1": "《孔子家语》", "h2": "《王言解》第三", "h3": "3．9", "text": "曾子曰：“敢问此义何谓？”孔子曰：“古者明王，必尽知天下良士之名；既知其名，又知其实，又知其数及其所在焉。然后因天下之爵以尊之，此之谓至礼不让而天下治。因天下之禄以富天下之士，此之谓至赏不费而天下之士说。如此，则天下之名誉兴焉，此之谓至乐无声而天下之民和。故曰：所谓天下之至仁者，能合天下之至亲也；所谓天下之至明者，能举天下之至贤者也。此三者咸通，然后可以征。是故仁者莫大乎爱人，智者莫大乎知贤，贤政者莫大乎官能。有土之君，修此三者，则四海之内，共命而已矣。夫明王之所征，必道之所废者也。是故诛其君而改其政，弔其民而不夺其财。故明王之政，犹时雨之降，降至则民说矣。是故行施弥博，得亲弥众，此之谓还师衽席之上。”", "para_ids": [1919]}
{"uid": 1920, "level": "normal", "h1": "《孔子家语》", "h2": "《大昏解》第四", "h3": "4．1", "text": "孔子侍坐于哀公。公曰：“敢问人道孰为大？”孔子愀然作色而对曰：“君之及此言也，百姓之惠也，固臣敢无辞而对？人道政为大。夫政者、正也。君为正，则百姓从而正矣。君之所为，百姓之所从；君不为正，百姓何所从乎？”", "para_ids": [1920]}
{"uid": 1921, "level": "normal", "h1": "《孔子家语》", "h2": "《大昏解》第四", "h3": "4．2", "text": "公曰：“敢问为政如之何？”孔子对曰：“夫妇别，男女亲，君臣信；三者正，则庶物从之。”", "para_ids": [1921]}
{"uid": 1922, "level": "normal", "h1": "《孔子家语》", "h2": "《大昏解》第四", "h3": "4．3", "text": "公曰：“寡人虽无能也，愿如所以行三者之道，可得闻乎？”孔子对曰：“古之为政，爱人为大；所以治爱人，礼为大；所以治礼，敬为大；敬之至矣，大昏为大；大昏至矣，大昏既至，冕而亲迎；亲迎者，敬之也。是故君子兴敬为亲，舍敬，则是遗亲也；弗亲弗敬，弗尊也。爱与敬，其政之本与。”", "para_ids": [1922]}
{"uid": 1923, "level": "normal", "h1": "《孔子家语》", "h2": "《大昏解》第四", "h3": "4．4", "text": "公曰：“寡人愿有言然，冕而亲迎，不已重乎？”孔子愀然作色而对曰：“合二姓之好，以继先圣之后，以为天下宗庙社稷之主，君何谓已重乎？”", "para_ids": [1923]}
{"uid": 1924, "level": "normal", "h1": "《孔子家语》", "h2": "《大昏解》第四", "h3": "4．5", "text": "公曰：“寡人实固。不固，安得闻此言乎？寡人欲问，不能为辞，请少进。”孔子曰：“天地不合，万物不生；大昏、万世之嗣也，君何谓已重焉？”", "para_ids": [1924]}
{"uid": 1925, "level": "normal", "h1": "《孔子家语》", "h2": "《大昏解》第四", "h3": "4．6", "text": "孔子遂言曰：“内以治宗庙之礼，足以配天地之神；出以治直言之礼，足以立上下之敬。物耻则足以振之，国耻则足以兴之，故为政先乎礼，礼、其政之本与！”", "para_ids": [1925]}
{"uid": 1926, "level": "normal", "h1": "《孔子家语》", "h2": "《大昏解》第四", "h3": "4．7", "text": "孔子遂言曰：“昔三代明王必敬妻子也，盖有道焉。妻也者，亲之主也；子也者，亲之后也，敢不敬与？是故君子无不敬。敬也者，敬身为大；身也者，亲之支也，敢不敬与？不敬其身，是伤其亲；伤其亲，是伤其本也；伤其本，则支从之而亡。三者、百姓之象也。身以及身，子以及子，妃以及妃，君能修此三者，则大化忾乎天下矣。昔者大王之道也如此，国家顺矣。”", "para_ids": [1926]}
{"uid": 1927, "level": "normal", "h1": "《孔子家语》", "h2": "《大昏解》第四", "h3": "4．8", "text": "公曰：“敢问何谓敬身？”孔子对曰：“君子过言则民作辞，过行则民作则；言不过辞，动不过则，百姓恭敬以从命。若是，则可谓能敬其身，能敬其身，则能成其亲矣。”", "para_ids": [1927]}
{"uid": 1928, "level": "normal", "h1": "《孔子家语》", "h2": "《大昏解》第四", "h3": "4．9", "text": "公曰：“何谓成其亲？”孔子对曰：“君子者、人之成名也。百姓与名，谓之君子，则是成其亲为君而为其子也。”", "para_ids": [1928]}
{"uid": 1929, "level": "normal", "h1": "《孔子家语》", "h2": "《大昏解》第四", "h3": "4．10", "text": "孔子遂言曰：“为政而不能爱人，则不能成其身；不能成其身，则不能安其土；不能安其土，则不能乐天。不能乐天，则不成其身。”", "para_ids": [1929]}
{"uid": 1930, "level": "normal", "h1": "《孔子家语》", "h2": "《大昏解》第四", "h3": "4．11", "text": "公曰：“敢问何谓能成身？”孔子对曰：“夫其行己不过乎物，谓之成身；不过乎物，合天道也。”", "para_ids": [1930]}
{"uid": 1931, "level": "normal", "h1": "《孔子家语》", "h2": "《大昏解》第四", "h3": "4．12", "text": "公曰：“君子何贵乎天道也？”孔子曰：“贵其不已也。如日月东西相从而不已也，是天道也；不闭而能久，是天道也；无为而物成，是天道也；已成而明之，是天道也。”", "para_ids": [1931]}
{"uid": 1932, "level": "normal", "h1": "《孔子家语》", "h2": "《大昏解》第四", "h3": "4．13", "text": "公曰：“寡人且愚冥，幸烦子志之心也。”孔子蹴然避席而对曰：“仁人不过乎物，孝子不过乎亲。是故仁人之事亲也如事天，事天如事亲，此谓孝子成身。”", "para_ids": [1932]}
{"uid": 1933, "level": "normal", "h1": "《孔子家语》", "h2": "《大昏解》第四", "h3": "4．14", "text": "公曰：“寡人既闻如此言也，无如后罪何？”孔子对曰：“君之及此言，是臣之福也。”", "para_ids": [1933]}
{"uid": 1934, "level": "normal", "h1": "《孔子家语》", "h2": "《儒行解》第五", "h3": "5．1", "text": "孔子在卫。冉求言于季孙曰：“国有圣人，而不能用，欲以求治，是犹却步而欲求及前人，不可得已。今孔子在卫，将用之。己有才而以资邻国，难以言智也。请以重币延之。”季孙以告哀公，公从之。孔子既至，舍哀公馆焉。公自阼阶，孔子宾阶，升堂立侍。", "para_ids": [1934]}
{"uid": 1935, "level": "normal", "h1": "《孔子家语》", "h2": "《儒行解》第五", "h3": "5．2", "text": "公曰：“夫子之服，其儒服与？”孔子对曰：“丘少居鲁，衣逢掖之衣；长居宋，冠章甫之冠。丘闻之：君子之学也博，其服以乡。丘未知其为儒服也。”", "para_ids": [1935]}
{"uid": 1936, "level": "normal", "h1": "《孔子家语》", "h2": "《儒行解》第五", "h3": "5．3", "text": "公曰：“敢问儒行？”孔子曰：“略言之，则不能终其物；悉数之，则留更仆未可以对。”", "para_ids": [1936]}
{"uid": 1937, "level": "normal", "h1": "《孔子家语》", "h2": "《儒行解》第五", "h3": "5．4", "text": "哀公命席。孔子侍坐，曰：“儒有席上之珍以待聘，夙夜强学以待问，怀忠信以待举，力行以待取；其自立有如此者。", "para_ids": [1937]}
{"uid": 1938, "level": "normal", "h1": "《孔子家语》", "h2": "《问礼》第六", "h3": "6．1", "text": "哀公问于孔子曰：“大礼何如？子之言礼，何其尊也？”孔子对曰：“丘也鄙人，不足以知大礼。”公曰：“吾子言焉。”孔子曰：“丘闻之：民之所以生者、礼为大。非礼则无以节事天地之神焉；非礼则无以辩君臣、上下、长幼之位焉；非礼则无以别男女、父子、兄弟、婚姻、亲族、疏数之交焉。是故君子以此为之尊敬，然后以其所能，教顺百姓，不废其会节。既有成事，然后治其雕镂文章黼黻，以别尊卑上下之等。其顺之也，而后言其丧祭之纪，宗庙之序。品其牺牲，设其豕腊，修其岁时，以敬祭祀，别其亲疏，序其昭穆，而后宗族会宴。即安其居，以缀恩义，卑其宫室，节其服御，车不雕玑，器不彫镂，食不二味，心不淫志，以与万民同利。古之明王，行礼也如此。”公曰：“今之君子，胡莫之行也？”孔子对曰：“今之君子，好利无厌，淫行不倦，荒怠慢游，固民是尽，以遂其心，以怨其政，以忤其众，以伐有道；求得当欲，不以其所；虐杀刑诛，不以其治。夫昔之用民者由前，今之用民者由后。是即今之君子莫能为礼也。”", "para_ids": [1938]}
{"uid": 1939, "level": "normal", "h1": "《孔子家语》", "h2": "《问礼》第六", "h3": "6．2", "text": "言偃问曰：“夫子之极言礼也，可得而闻乎？”孔子言：“我欲观夏道，是故之杞，而不足征也，吾得《夏时》焉；我欲观殷道，是故之宋，而不足征也，吾得《乾坤》焉。《乾坤》之义，《夏时》之等，吾以此观之。夫礼之初也，始于饮食。太古之时，燔黍擘豚，污罇而抔饮，蒉桴而土鼓，犹可以致敬于鬼神。及其死也，升屋而号，曰：‘高！某复。’然后饮腥苴熟，形体则降，魂气则上，是为天望而地藏也。故生者南向，死者北首，皆从其初也。昔之王者，未有宫室，冬则居营窟，夏则居橧巢；未有火化，食草木之实、鸟兽之肉，饮其血，茹其毛；未有丝麻，衣其羽皮。后圣有作，然后修火之利；范金合土，以为台榭、宫室、户牖；以炮以燔，以烹以炙，以为醴酪，治其丝麻，以为布帛；以养生送死，以事鬼神。故玄酒在室，醴、醆在户，粢醍在堂，澄酒在下，陈其牺牲，备其鼎俎，列其琴、瑟、管、磬、钟、鼓，以其祝嘏，以降其上神，与其先祖；以正君臣，以笃父子，以睦兄弟，以齐上下，夫妇有所，是谓承天之祜。作其祝号，玄酒以祭，荐其血毛，腥其俎；熟其殽，趏席以坐，疏布以罩，衣其浣帛，醴、醆以献，荐其燔炙，君与夫人交献，以嘉魂魄；是谓合莫。然后退而合烹，体其犬豕牛羊，实其簠、簋、笾、豆、铏羹，祝以孝告，嘏以慈告，是为大祥。此礼之大成也。”", "para_ids": [1939]}
{"uid": 1940, "level": "normal", "h1": "《孔子家语》", "h2": "《五仪解》第七", "h3": "7．1", "text": "哀公问于孔子曰：“寡人欲论鲁国之士，与之为治，敢问如何取之？”孔子对曰：“生今之世，志古之道；居今之俗，服古之服。舍此而为非者，不亦鲜乎？”", "para_ids": [1940]}
{"uid": 1941, "level": "normal", "h1": "《孔子家语》", "h2": "《五仪解》第七", "h3": "7．2", "text": "曰：“然则章甫絇履，绅带搢笏者，贤人也。”孔子曰：“不必然也。丘之所言，非此之谓也。夫端衣玄裳，冕而乘轩者，则志不在于食焄；斩衰菅菲，杖而歠粥者，则志不在酒肉。生今之世，志古之道；居今之俗，服古之服，谓此类也。”", "para_ids": [1941]}
{"uid": 1942, "level": "normal", "h1": "《孔子家语》", "h2": "《五仪解》第七", "h3": "7．3", "text": "公曰：“善哉！尽此而已乎？”孔子曰：“人有五仪：有庸人，有士人，有君子，有贤人，有圣人。审此五者，则治道毕矣。”", "para_ids": [1942]}
{"uid": 1943, "level": "normal", "h1": "《孔子家语》", "h2": "《五仪解》第七", "h3": "7．4", "text": "公曰：“敢问何如斯可谓之庸人？”孔子曰：“所谓庸人者，心不存慎终之规，口不吐训格之言，不择贤以托其身，不力行以自定；见小暗大，不知所务；从物如流，不知其所执，此则庸人也。”", "para_ids": [1943]}
{"uid": 1944, "level": "normal", "h1": "《孔子家语》", "h2": "《五仪解》第七", "h3": "7．5", "text": "公曰：“何谓士人？”孔子曰：“所谓士人者，心有所定，计有所守，虽不能尽道术之本，必有率也；虽不能备百善之美，必有处也。是故知不务多，必审其所知；言不务多，必审其所谓；行不务多，必审其所由。知既知之，言既道之，行既由之，则若性命之形骸之不可易也；富贵不足以益，贫贱不足以损，此则士人也。”", "para_ids": [1944]}
{"uid": 1945, "level": "normal", "h1": "《孔子家语》", "h2": "《五仪解》第七", "h3": "7．6", "text": "公曰：“何谓君子？”孔子曰：“所谓君子者，言必忠信，而心不怨；仁义在身，而色无伐；思虑通明，而辞不专；笃行信道，自强不息，油然若将可越，而终不可及者，此则君子也。”", "para_ids": [1945]}
{"uid": 1946, "level": "normal", "h1": "《孔子家语》", "h2": "《五仪解》第七", "h3": "7．7", "text": "公曰：“何谓贤人？”孔子曰：“所谓贤人者，德不踰闲，行中规绳，言足以法于天下，而不伤于身；道足以化于百姓，而不伤于本；富则天下无宛财，施则天下不病贫，此则贤者也。”", "para_ids": [1946]}
{"uid": 1947, "level": "normal", "h1": "《孔子家语》", "h2": "《五仪解》第七", "h3": "7．8", "text": "公曰：“何谓圣人？”孔子曰：“所谓圣者，德合于天地，变通无方，穷万事之终始，协庶品之自然，敷其大道，而遂成情性；明并日月，化行若神，下民不知其德，覩者不识其邻，此谓圣人也。”", "para_ids": [1947]}
{"uid": 1948, "level": "normal", "h1": "《孔子家语》", "h2": "《五仪解》第七", "h3": "7．9", "text": "公曰：“善哉！非子之贤，则寡人不得闻此言也。虽然，寡人生于深宫之内，长于妇人之手，未尝知哀，未尝知忧，未尝知劳，未尝知惧，未尝知危，恐不足以行五仪之教，若何？”孔子对曰：“如君之言，已知之矣，则丘亦无所闻焉。”公曰：“非吾子，寡人无以启其心，吾子言也。”孔子曰：“君入庙如右，登自阼阶，仰视榱桷，俯察机筵，其器皆存，而不覩其人，君以此思哀，则哀可知矣；昧爽夙兴，正其衣冠，平旦视朝，虑其危难，一物失理，乱亡之端，君以此思忧，则忧可知矣；日出听政，至于中冥，诸侯子孙，往来为宾，行礼揖让，慎其威仪，君以此思劳，则劳亦可知矣；缅然长思，出于四门，周章远视，覩亡国之墟；必将有数焉，君以此思惧，则惧可知矣；夫君者、舟也；庶人者、水也。水所以载舟，亦所以覆舟，君以此思危，则危可知矣。君既明此五者，又少留意于五仪之事，则于政治何有失矣！”", "para_ids": [1948]}
{"uid": 1949, "level": "normal", "h1": "《孔子家语》", "h2": "《五仪解》第七", "h3": "7．10", "text": "哀公问于孔子曰：“请问取人之法。”孔子对曰：“事任于官，无取捷捷，无取钳钳，无取啍啍。捷捷、贪也；钳钳、乱也；啍啍、诞也。故弓调而后求劲焉，马服而后求良焉，士必悫而后求智能者焉。不悫而多能，譬之豺狼不可迩。”", "para_ids": [1949]}
{"uid": 1950, "level": "normal", "h1": "《孔子家语》", "h2": "《五仪解》第七", "h3": "7．11", "text": "哀公问于孔子曰：“寡人欲吾国小而能守，大则攻，其道如何？”孔子对曰：“使君朝廷有礼，上下和亲，天下百姓皆君之民，将谁攻之？苟违此道，民畔如归，皆君之雠也，将与谁其守？”公曰：“善哉！”于是废山泽之禁，弛关市之税，以惠百姓。", "para_ids": [1950]}
{"uid": 1951, "level": "normal", "h1": "《孔子家语》", "h2": "《五仪解》第七", "h3": "7．12", "text": "哀公问于孔子曰：“吾闻君子不博，有之乎？”孔子曰：“有之。”公曰：“何为？”对曰：“为其有二乘。”公曰：“有二乘则何为不博也？”子曰：“为其兼行恶道也。”哀公惧焉。有间，复问曰：“若是乎、君子之恶恶道至甚也。”孔子曰：“君子之恶恶道不甚，则好善道亦不甚。好善道不甚，则百姓之亲上亦不甚。《诗》云：‘未见君子，忧心惙惙，亦既见止，亦既觏止，我心则说。’《诗》之好善道之甚也如此。”公曰：“美哉！夫君子成人之善，不成人之恶，微吾子言焉，吾弗之闻也！”", "para_ids": [1951]}
{"uid": 1952, "level": "normal", "h1": "《孔子家语》", "h2": "《五仪解》第七", "h3": "7．13", "text": "哀公问于孔子曰：“夫国家之存亡祸福，信有天命，非唯人也？”孔子对曰：“存亡祸福，皆己而已；天灾地妖，不能加也。”公曰：“善！吾子言之，岂有其事乎？”孔子曰：“昔者殷王帝辛之世，有雀生大鸟于城隅焉。占之曰：‘凡以小生大，则国家必王而名益昌。’于是帝辛介雀之德，不修国政，亢㬥无极，朝臣莫救，外寇乃至，殷国以亡。此即以己逆天时，诡福反为祸者也。又其先世殷王太戊之时，道缺法圮，以致妖蘖，桑榖于朝，七日大拱。占之者曰：‘桑榖，野木而不合生于朝，意者国亡乎？’大戊恐骇，侧身修行，思先王之政，明养民之道。三年之后，远方慕义，重译至者，十有六国。此即以己逆天时，得祸为福者。故天灾地妖所以儆人主者也；寤梦征怪所以儆人臣者也。灾妖不胜善政，寤梦不胜善行。能知此者，至治之极也。唯明王达此。”公曰：“寡人不鄙固此，亦不得闻君子之教也。”", "para_ids": [1952]}
{"uid": 1953, "level": "normal", "h1": "《孔子家语》", "h2": "《五仪解》第七", "h3": "7．14", "text": "哀公问于孔子曰：“智者寿乎？仁者寿乎？”孔子对曰：“然！人有三死而非其命也，己自取也。夫寝处不时，饮食不节，逸劳过度者，疾共杀之；居下位而上干其君，嗜慾无厌而求不止者，刑共杀之；以少犯众，以弱侮强，忿怒不类，动不量力，兵共杀之。此三者，死非命也，人自取之。若夫智士仁人，将身有节，动静以义，喜怒以时，无害其性，虽得寿焉，不亦宜乎！”", "para_ids": [1953]}
{"uid": 1954, "level": "normal", "h1": "《孔子家语》", "h2": "《致思》第八", "h3": "8．1", "text": "孔子北游于农山，子路、子贡、颜渊侍侧。孔子四望，喟然而叹曰：“于思致斯，无所不至矣！二三子各言尔志，吾将择焉。”子路进曰：“由愿得白羽若月，赤羽若日，钟鼓之音，上震于天，旍旗缤纷，下蟠于地；由当一队而敌之，必也攘地千里，搴旗执馘，唯由能之，使二子者从我焉！”夫子曰：“勇哉！”子贡复进曰：“赐愿使齐、楚，合战于漭瀁之野，两垒相望，尘埃相接，挺刃交兵；赐著缟衣白冠，陈说其间，推论利害，释国之患，唯赐能之，使二子者从我焉！”夫子曰：“辩哉！”颜回退而不对。孔子曰：“回！来，汝奚独无愿乎？”颜回对曰：“文武之事，则二子者既言之矣，回何云焉？”孔子曰：“虽然，各言尔志也，小子言之。”对曰：“回闻薰、莸不同器而藏，尧、桀不共国而治，以其类异也。回愿明王圣主辅相之，敷其五教，导之以礼乐；使民城郭不修，沟池不越，铸剑戟以为农器，放牛马于原薮，室家无离旷之思，千岁无战斗之患，则由无所施其勇，而赐无所用其辩矣。”夫子凛然而对曰：“美哉，德也！”子路抗手而问曰：“夫子何选焉？”孔子曰：“不伤财，不害民，不繁词，则颜氏之子有矣。”", "para_ids": [1954]}
{"uid": 1955, "level": "normal", "h1": "《孔子家语》", "h2": "《致思》第八", "h3": "8．2", "text": "鲁有俭啬者，瓦鬲煮食食之，自谓其美。盛之土型之器，以进孔子，孔子受之，欢然而说，如受大牢之馈。子路曰：“瓦甂、陋器也；煮食、薄膳也。夫子何喜之如此乎？”夫子曰：“夫好谏者思其君，食美者思其亲；吾非以馔具之为厚，以其食厚而我思焉！”", "para_ids": [1955]}
{"uid": 1956, "level": "normal", "h1": "《孔子家语》", "h2": "《致思》第八", "h3": "8．3", "text": "孔子之楚，而有渔者献鱼焉。孔子不受，渔者曰：“天暑市远，无所鬻也，思虑弃之粪壤，不如献之君子，故敢以进焉。”于是夫子再拜受之，使弟子扫地，将以享祭。门人曰：“彼将弃之，而夫子以祭之，何也？”孔子曰：“吾闻之惜其腐䭃而欲以务施者，仁人之偶也。恶有仁人之馈而无祭者乎？”", "para_ids": [1956]}
{"uid": 1957, "level": "normal", "h1": "《孔子家语》", "h2": "《致思》第八", "h3": "8．4", "text": "季羔为卫之士师，刖人之足。俄而卫有蒯聩之乱，季羔逃之。走郭门，刖者守门焉，谓季羔曰：“彼有缺。”季羔曰：“君子不踰。”又曰：“彼有窦。”季羔曰：“君子不隧。”又曰：“于此有室。”季羔乃入焉。既而追者罢，季羔将去，谓刖者曰：“吾不能亏主之法而亲刖子之足。今吾在难，此正子之报怨之时也，而逃我者三，何故哉？”刖者曰：“断足固我之罪也，无可奈何。曩者君之治臣也以法令先后臣，欲臣之免也，臣知之；狱决罪定，临当论刑，君愀然不乐，见于颜色，臣又知之。君岂私臣哉！天生君子，其道固然，此臣之所以说君也。”孔子闻之，曰：“善哉为吏！其用法一也。思仁恕则树德，加严暴则树怨，公以行之，其子羔乎？”", "para_ids": [1957]}
{"uid": 1958, "level": "normal", "h1": "《孔子家语》", "h2": "《致思》第八", "h3": "8．5", "text": "孔子曰：“季孙之赐我粟千锺也，而交益亲；自南宫敬叔之乘我车也，而道加行。故道虽贵，必有时而后重，有势而后行。微夫二子之贶财，则丘之道殆将废矣。”", "para_ids": [1958]}
{"uid": 1959, "level": "normal", "h1": "《孔子家语》", "h2": "《致思》第八", "h3": "8．6", "text": "孔子曰：“王者有似乎春秋。文王以王季为父，以太任为母，以太姒为妃，以武王、周公为子，以太颠、闳夭为臣，其本美矣；武王正其身以正其国，正其国以正天下，伐无道，刑有罪，一动而天下正，其事成矣；春秋致其时，而万物皆及生，王者致其道，而万民皆及治；周公载己行化，而天下顺之，其诚至矣。”", "para_ids": [1959]}
{"uid": 1960, "level": "normal", "h1": "《孔子家语》", "h2": "《致思》第八", "h3": "8．7", "text": "曾子曰：“入其国也，言信于群臣，而留可也；行忠于卿大夫，则仕可也；泽施于百姓，则富可也。”孔子曰：“参之言此，可谓善安身矣。”", "para_ids": [1960]}
{"uid": 1961, "level": "normal", "h1": "《孔子家语》", "h2": "《致思》第八", "h3": "8．8", "text": "子路为蒲宰，为水备，与民修沟洫；以民之劳烦苦也，人与之一箪食、一壶浆。孔子闻之，使子贡止之。子路忿然不说，往见孔子曰：“由也以暴雨将至，恐有水灾，故与民修沟洫以备之；而民多匮饿者，是以箪食壶浆而与之。夫子使赐止之，是夫子止由之行仁也。夫子以仁教，而禁其行仁也，由不受也。”孔子曰：“汝以民为饿也？何不白于君，发仓廪以赈之，而私以尔食馈之，是汝明君之无惠，而见己之德美。汝速已则可，不则汝之见罪必矣。”", "para_ids": [1961]}
{"uid": 1962, "level": "normal", "h1": "《孔子家语》", "h2": "《致思》第八", "h3": "8．9", "text": "子路问于孔子曰：“管仲之为人如何？”子曰：“仁也。”子路曰：“昔管仲说襄公，公不受，是不辨也；欲立公子纠而不能，是不智也；家残于齐，而无忧色，是不慈也；桎梏而居槛车，无惭心，是无丑也；事所射之君，是不贞也；召忽死之，管仲不死，是不忠也。仁人之道，固若是乎？”孔子曰：“管仲说襄公，襄公不受，公之闇也；欲立子纠而不能，不遇时也；家残于齐而无忧色，是知权命也；桎梏居槛车而无惭心，自裁审也；事所射之君，通于变也；不死子纠，量轻重也。夫子纠未成君，而管仲未成臣，管仲才度义，管仲不死束缚而立功名，未可非也。召忽虽死，过于取仁，未足多也。”", "para_ids": [1962]}
{"uid": 1963, "level": "normal", "h1": "《孔子家语》", "h2": "《致思》第八", "h3": "8．10", "text": "孔子适齐，中路闻哭者之声，其音甚哀。孔子谓其仆曰：“此哭哀则哀矣，然非丧者之哀也。驱而前！”少进，见有异人焉，拥镰带索，哭音不哀。孔子下车，追而问曰：“子何人也？”对曰：“吾、丘吾子也。”曰：“子今非丧之所，奚哭之悲也？”丘吾子曰：“吾有三失，晚而自觉，悔之何及！”曰：“三失可得闻乎？愿子告吾，无隐也。”丘吾子曰：“吾少时好学，周徧天下，后还丧吾亲，是一失也；长事齐君，君骄奢失士，臣节不遂，是二失也；吾平生厚交，而今皆离绝，是三失也。夫树欲静而风不停，子欲养而亲不待。往而不来者、年也；不可再见者、亲也。请从此辞。”遂投水而死。孔子曰：“小子识之！斯足为戒矣。”自是弟子辞归养亲者十有三人。", "para_ids": [1963]}
{"uid": 1964, "level": "normal", "h1": "《孔子家语》", "h2": "《致思》第八", "h3": "8．11", "text": "孔子谓伯鱼曰：“鲤乎！吾闻可以与人终日不倦者，其惟学焉。其容体不足观也，其勇力不足惮也，其先祖不足称也，其族姓不足道也；终而有大名，以显闻四方，流声后裔者，岂非学者之效也？故君子不可以不学，其容不可以不饬。不饬无类，无类失亲，失亲不忠，不忠失礼，失礼不立。夫远而有光者、饬也；近而愈明者、学也。譬之污池，水潦注焉，萑苇生焉，虽或以观之，孰知其源乎？”", "para_ids": [1964]}
{"uid": 1965, "level": "normal", "h1": "《孔子家语》", "h2": "《致思》第八", "h3": "8．12", "text": "子路见于孔子曰：“负重涉远，不择地而休；家贫亲老，不择禄而仕。昔者由也事二亲之时，常食藜藿之实，为亲负米百里之外。亲殁之后，南游于楚，从车百乘，积粟万锺，累茵而坐，列鼎而食，愿欲食藜藿，为亲负米，不可复德也。枯鱼衘索，几何不蠹；二亲之寿，忽若过隙。”孔子曰：“由也事亲，可谓生事尽力，死事尽思者也。”", "para_ids": [1965]}
{"uid": 1966, "level": "normal", "h1": "《孔子家语》", "h2": "《致思》第八", "h3": "8．13", "text": "孔子之郯，遭程子于涂，倾盖而语终日，甚相亲。顾谓子路曰：“取束帛以赠先生。”子路屑然对曰：“由闻之，士不中间见，女嫁无媒，君子不以交，礼也。”有间，又顾谓子路，子路又对如初。孔子曰：“由！《诗》不云乎？‘有美一人，清扬宛兮，邂逅相遇，适我愿兮。’今程子，天下贤士也。于斯不赠，则终身弗能见也。小子行之。”", "para_ids": [1966]}
{"uid": 1967, "level": "normal", "h1": "《孔子家语》", "h2": "《致思》第八", "h3": "8．14", "text": "孔子自卫反鲁，息驾于河梁而观焉。有悬水三十仞，圜流九十里，鱼鳖不能道，鼋鼍不能居。有一丈夫，方将厉之。孔子使人并涯止之，曰：“此悬水三十仞，圜流九十里，鱼鳖、鼋鼍不能居也，意者难可济也。”丈夫不以措意，遂度而出。孔子问之曰：“子巧乎？有道术乎？所以能入而出者何也？”丈夫对曰：“始吾之入也，先以忠信；及吾之出也，又从以忠信。措吾躯于波流，而吾不敢以用私，所以能入而复出也。”孔子谓弟子曰：“二三子识之！水且犹可以忠信成身亲之，而况于人乎？”", "para_ids": [1967]}
{"uid": 1968, "level": "normal", "h1": "《孔子家语》", "h2": "《致思》第八", "h3": "8．15", "text": "孔子将行，雨而无盖。门人曰：“商也有之。”孔子曰：“商之为人也，甚恡于财。吾闻与人交，推其长者，违其短者，故能久也。”", "para_ids": [1968]}
{"uid": 1969, "level": "normal", "h1": "《孔子家语》", "h2": "《致思》第八", "h3": "8．16", "text": "楚王渡江，江中有物大如斗，圆而赤，直触王舟，舟人取之。王大怪之，遍问群臣，莫之能识。王使使聘于鲁，问于孔子。子曰：“此所谓萍实者也，可剖而食之，吉祥也，唯霸者为能获焉。”使者反，王遂食之，大美。久之，使来，以告鲁大夫。大夫因子游问曰：“夫子何以知其然乎？”曰：“吾昔之郑，过乎陈之野，闻童谣曰：‘楚王渡江得萍实，大如斗，赤如日，剖而食之甜如蜜。’此是楚王之应也。吾是以知之。”", "para_ids": [1969]}
{"uid": 1970, "level": "normal", "h1": "《孔子家语》", "h2": "《致思》第八", "h3": "8．17", "text": "子贡问于孔子曰：“死者有知乎？将无知乎？”子曰：“吾欲言死之有知，将恐孝子顺孙妨生以送死；吾欲言死之无知，将恐不孝之子弃其亲而不葬。赐欲知死者有知与无知，非今之急，后自知之。”", "para_ids": [1970]}
{"uid": 1971, "level": "normal", "h1": "《孔子家语》", "h2": "《致思》第八", "h3": "8．18", "text": "子贡问治民于孔子。子曰：“懔懔焉！若持腐索之扞马。”子贡曰：“何其畏也？”孔子曰：“夫通达之御皆人也，以道导之，则吾畜也；不以道导之，则吾雠也。如之何其无畏也？”", "para_ids": [1971]}
{"uid": 1972, "level": "normal", "h1": "《孔子家语》", "h2": "《致思》第八", "h3": "8．19", "text": "鲁国之法，鲁人有赎臣妾于诸侯者，皆取金于府。子贡赎人于诸侯，而还其金。孔子闻之，曰：“赐失之矣！夫圣人之举事也，可以移风易俗，而教导可以施于百姓，非独适身之行也。今鲁国富者寡而贫者众，赎人，受金则为不廉，不受金则何以相赎乎？自今以后，鲁人不复赎人于诸侯矣。”", "para_ids": [1972]}
{"uid": 1973, "level": "normal", "h1": "《孔子家语》", "h2": "《致思》第八", "h3": "8．20", "text": "子路治蒲，请见于孔子曰：“由愿受教于夫子。”子曰：“蒲其何如？”对曰：“邑多壮士，又难治也。”子曰：“然。吾语尔，恭而敬，可以摄勇；宽而正，可以怀强；爱而恕，可以容困；温而断，可以抑奸。如此而正不难矣。”", "para_ids": [1973]}
{"uid": 1974, "level": "normal", "h1": "《孔子家语》", "h2": "《三恕》第九", "h3": "9．1", "text": "孔子曰：“君子有三恕。有君不能事，有臣而求其使，非恕也；有亲不能孝，有子而求其报，非恕也；有兄不能敬，有弟而求其顺，非恕也。士能明于三恕之本，则可谓端身矣。”", "para_ids": [1974]}
{"uid": 1975, "level": "normal", "h1": "《孔子家语》", "h2": "《三恕》第九", "h3": "9．2", "text": "孔子曰：“君子有三思，不可不察也。少而不学，长无能也；老而不教，死莫之思也；有而不施，穷莫之救也。故君子少思其长则务学，老思其死则务教，有思其穷则务施。”", "para_ids": [1975]}
{"uid": 1976, "level": "normal", "h1": "《孔子家语》", "h2": "《三恕》第九", "h3": "9．3", "text": "伯常骞问于孔子曰：“骞固周国之贱吏也，不自以不肖，将北面以事君子，敢问正道宜行，不容于世；隐道宜行，然亦不忍；今欲身亦不穷，道亦不隐，为之有道乎？”孔子曰：“善哉，子之问也！自丘之闻，未有若吾子所问辩且说也。丘尝闻君子之言道矣，听者无察，则道不入；奇伟不稽，则道不信。又尝闻君子之言事矣，制无度量，则事不成；其政晓察，则民不保。又尝闻君子之言志矣，刚折不终，径易者则数伤，浩倨者则不亲，就利者则无不敝。又尝闻养世之君子矣，从轻勿为先，从重勿为后，见像而勿强，陈道而勿怫。此四者、丘之所闻也。”", "para_ids": [1976]}
{"uid": 1977, "level": "normal", "h1": "《孔子家语》", "h2": "《三恕》第九", "h3": "9．4", "text": "孔子观于鲁桓公之庙，有欹器焉。夫子问于守庙者曰：“此谓何器？”对曰：“此盖为宥坐之器。”孔子曰：“吾闻宥坐之器，虚则欹，中则正，满则覆。明君以为至诫，故常置之于坐侧。”顾谓弟子曰：“试注水焉。”乃注之水，中则正，满则覆。夫子喟然叹曰：“呜呼！夫物恶有满而不覆者哉！”子路进曰：“敢问持满有道乎？”子曰：“聪明叡智，守之以愚；功被天下，守之以让；勇力振世，守之以怯；富有四海，守之以谦。此所谓损之又损之之道也。”", "para_ids": [1977]}
{"uid": 1978, "level": "normal", "h1": "《孔子家语》", "h2": "《三恕》第九", "h3": "9．5", "text": "孔子观于东流之水，子贡问曰：“君子所以见大水必观焉，何也？”孔子曰：“以其不息，且徧与诸生而不为也。夫水有似乎德，其流也，则卑下倨拘必循其理，此似义；浩浩乎无屈尽之期，此似道；流行赴百仞之溪而不惧，此似勇；至量必平之，此似法；盛而不求概，此似正；绰约微达，此似察；发源必东，此似志；以出以入，万物就此化絜，此似善化也。水之德有若此，是故君子见大水必观焉。”", "para_ids": [1978]}
{"uid": 1979, "level": "normal", "h1": "《孔子家语》", "h2": "《三恕》第九", "h3": "9．6", "text": "子贡观于鲁庙之北堂，出而问于孔子曰：“向也，赐观于太庙之北堂，未既，辍，还瞻北盖，皆断焉。彼将有说邪？匠之过也。”孔子曰：“太庙之堂，官致良工之匠，匠致良材，尽其工巧，盖贵久矣，尚有说也。”", "para_ids": [1979]}
{"uid": 1980, "level": "normal", "h1": "《孔子家语》", "h2": "《三恕》第九", "h3": "9．7", "text": "孔子曰：“吾有所耻，有所鄙，有所殆。夫幼而不能强学，老而无以教，吾耻之；去其乡，事君而达，卒遇故人，曾无旧言，吾鄙之；与小人处而不能亲贤，吾殆之。”", "para_ids": [1980]}
{"uid": 1981, "level": "normal", "h1": "《孔子家语》", "h2": "《三恕》第九", "h3": "9．8", "text": "子路见于孔子。孔子曰：“智者若何？仁者若何？”子路对曰：“智者使人知己，仁者使人爱己。”子曰：“可谓士矣。”子路出，子贡入。问亦如之，子贡对曰：“智者知人，仁者爱人。”子曰：“可谓士矣。”子贡出，颜回入。问亦如之，对曰：“智者自知，仁者自爱。”子曰：“可谓士君子矣。”", "para_ids": [1981]}
{"uid": 1982, "level": "normal", "h1": "《孔子家语》", "h2": "《三恕》第九", "h3": "9．9", "text": "子贡问于孔子曰：“子从父命，孝乎；臣从君命，贞乎；奚疑焉？”孔子曰：“鄙哉赐！汝不识也。昔者明王万乘之国，有争臣七人，则主无过举；千乘之国，有争臣五人，则社稷不危也；百乘之家，有争臣三人，则禄位不替；父有争子，不陷无礼；士有争友，不行不义。故子从父命，奚讵为孝？臣从君命，奚讵为贞？夫能审其所从、之谓孝、之谓贞矣。”", "para_ids": [1982]}
{"uid": 1983, "level": "normal", "h1": "《孔子家语》", "h2": "《三恕》第九", "h3": "9．10", "text": "子路盛服见于孔子。子曰：“由！是倨倨者何也？夫江始出于岷山，其源可以滥觞，及其至于江津，不舫舟，不避风，则不可以涉，非惟下流水多邪？今尔衣服既盛，颜色充盈，天下且孰肯以非告汝乎？”子路趋而出，改服而入，盖自若也。子曰：“由志之！吾告汝！奋于言者华，奋于行者伐。夫色智而有能者，小人也。故君子知之曰知之，言之要也；不能曰不能，行之至也。言要则智，行至则仁。既仁且智，夫恶不足哉？”", "para_ids": [1983]}
{"uid": 1984, "level": "normal", "h1": "《孔子家语》", "h2": "《三恕》第九", "h3": "9．11", "text": "子路问于孔子曰：“有人于此，披褐而怀玉，何如？”子曰：“国无道，隐之可也；国有道，则衮冕而执玉。”", "para_ids": [1984]}
{"uid": 1985, "level": "normal", "h1": "《孔子家语》", "h2": "《好生》第十", "h3": "10．1", "text": "鲁哀公问于孔子曰：“昔者舜冠何冠乎？”孔子不对。公曰：“寡人有问于子，而子无言，何也？”对曰：“以君之问不先其大者，故方思所以为对。”公曰：“其大何乎？”孔子曰：“舜之为君也，其政好生而恶杀，其任授贤而替不肖，德若天地而静虚，化若四时而变物；是以四海承风，畅于异类，凤翔麟至，鸟兽驯德。无他，好生故也。君舍此道而冠冕是问，是以缓对。”", "para_ids": [1985]}
{"uid": 1986, "level": "normal", "h1": "《孔子家语》", "h2": "《好生》第十", "h3": "10．2", "text": "孔子读史，至楚复陈，喟然叹曰：“贤哉楚王！轻千乘之国，而重一言之信。匪申叔之信，不能达其义；匪庄王之贤，不能受其训。”", "para_ids": [1986]}
{"uid": 1987, "level": "normal", "h1": "《孔子家语》", "h2": "《好生》第十", "h3": "10．3", "text": "孔子尝自筮，其卦得《贲》焉，愀然有不平之状。子张进曰：“师闻卜者得《贲》卦，吉也；而夫子之色有不平，何也？”孔子对曰：“以其离邪。在《周易》，山下有火谓之《贲》，非正色之卦也。夫质也，黑白宜正焉，今得《贲》，非吾兆也。吾闻丹漆不文，白玉不琱，何也？质有馀，不受饰故也。”", "para_ids": [1987]}
{"uid": 1988, "level": "normal", "h1": "《孔子家语》", "h2": "《好生》第十", "h3": "10．4", "text": "孔子曰：“吾于《甘棠》，见宗庙之敬也甚矣。思其人，必爱其树；尊其人，必敬其位，道也。”", "para_ids": [1988]}
{"uid": 1989, "level": "normal", "h1": "《孔子家语》", "h2": "《好生》第十", "h3": "10．5", "text": "子路戎服见于孔子，拔剑而舞之，曰：“古之君子，固以剑而自卫乎？”孔子曰：“古之君子，忠以为质，仁以为卫，不出环堵之室，而知千里之外。有不善，则以忠化之；侵㬥则以仁固之，何待剑乎？”子路曰：“由乃今闻此言，请摄齐以受教。”", "para_ids": [1989]}
{"uid": 1990, "level": "normal", "h1": "《孔子家语》", "h2": "《好生》第十", "h3": "10．6", "text": "楚恭王出游，亡乌嘷之弓，左右请求之。王曰：“止。楚王失弓，楚人得之，又何求之？”孔子闻之：“惜乎其不大也！不曰：人遗弓、人得之而已，何必楚也！”", "para_ids": [1990]}
{"uid": 1991, "level": "normal", "h1": "《孔子家语》", "h2": "《好生》第十", "h3": "10．7", "text": "孔子谓鲁司寇，断狱讼，皆进众议者而问之，曰：“子以为奚若？某以为何若？”皆曰云云。如是，然后夫子曰：“当从某子几是。”", "para_ids": [1991]}
{"uid": 1992, "level": "normal", "h1": "《孔子家语》", "h2": "《好生》第十", "h3": "10．8", "text": "孔子问漆雕凭曰：“子事臧文仲、武仲，及孺子容，此三大夫者孰贤？”对曰：“臧氏家有守龟焉，名曰蔡。文仲三年而为一兆，武仲三年而为二兆，孺子容三年而为三兆，凭从此之见。若问三人之贤与不贤，所未敢识也。”孔子曰：“君子哉，漆雕氏之子！其言人之美也，隐而显；言人之过也，微而著；智而不能及，明而不能见。孰克如此？”", "para_ids": [1992]}
{"uid": 1993, "level": "normal", "h1": "《孔子家语》", "h2": "《好生》第十", "h3": "10．9", "text": "鲁公索氏将祭而亡其牲。孔子闻之，曰：“公索氏不及二年将亡。”后一年而亡。门人问曰：“昔公索氏亡其祭牲，而夫子知其将亡，何也？”曰：“夫祭者，孝子所以自尽于其亲。将祭而亡其牲，则其馀所亡者多矣。若此而不亡者，未之有也。”", "para_ids": [1993]}
{"uid": 1994, "level": "normal", "h1": "《孔子家语》", "h2": "《好生》第十", "h3": "10．10", "text": "虞、芮二国争田而讼，连年不决。乃相谓曰：“西伯、仁人也。盍往质之。”入其境，则耕者让畔，行者让路；入其邑，男女异路，斑白不提挈；入其朝，士让为大夫，大夫让为卿。虞、芮之君曰：“嘻！吾侪小人也，不可以履君子之庭。”遂自相与而退，咸以所争之田为闲田矣。孔子曰：“以此观之，文王之道，其不可加焉！不令而从，不教而听。至矣哉！”", "para_ids": [1994]}
{"uid": 1995, "level": "normal", "h1": "《孔子家语》", "h2": "《好生》第十", "h3": "10．11", "text": "曾子曰：“狎甚则相简，庄甚则不亲。是故君子之狎足以交欢，其庄足以成礼。”孔子闻斯言也，曰：“二三子志之！孰为参也不知礼也？”", "para_ids": [1995]}
{"uid": 1996, "level": "normal", "h1": "《孔子家语》", "h2": "《好生》第十", "h3": "10．12", "text": "哀公问曰：“绅委章甫，有益于仁乎？”孔子作色而对曰：“君胡然焉！衰麻苴杖者，志不存乎乐，非耳弗闻，服使然也；黼绂衮冕者，容不亵慢，非性矜庄，服使然也；介冑执戈者，无退惴之气，非体纯猛，服使然也。且臣闻之，好肆不守折，而长者不为市，窃夫其有益与无益，君子所以知。”", "para_ids": [1996]}
{"uid": 1997, "level": "normal", "h1": "《孔子家语》", "h2": "《好生》第十", "h3": "10．13", "text": "孔子谓子路曰：“见长者而不尽其辞，虽有风雨，吾不能入其门矣。故君子以其所能敬人，小人反是。”", "para_ids": [1997]}
{"uid": 1998, "level": "normal", "h1": "《孔子家语》", "h2": "《好生》第十", "h3": "10．14", "text": "孔子谓子路曰：“君子以心导耳目，立义以为勇；小人以耳目导心，不愻以为勇。故曰：退之而不怨，先之斯不从已。”", "para_ids": [1998]}
{"uid": 1999, "level": "normal", "h1": "《孔子家语》", "h2": "《好生》第十", "h3": "10．15", "text": "孔子曰：“君子有三患。未之闻，患不得闻；既得闻之，患弗得学；既得学之，患弗能行。有其德而无其言，君子耻之；有其言而以无其行，君子耻之；既得之而又失之，君子耻之；地有馀而民不足，君子耻之；众寡均而人功倍己焉，君子耻之。”", "para_ids": [1999]}
{"uid": 2000, "level": "normal", "h1": "《孔子家语》", "h2": "《好生》第十", "h3": "10．16", "text": "鲁人有独处室者，邻之厘妇亦独处一室。夜，暴风雨至，厘妇室坏，趋而讬焉，鲁人闭户而不纳。厘妇自牖与之言：“子何不仁而不纳我乎？”鲁人曰：“吾闻男子不六十不闲居。今子幼，吾亦幼，是以不敢纳尔也。”妇人曰：“子何不如柳下惠然？妪不逮门之女，国人不称其乱。”鲁人曰：“柳下惠则可，吾固不可。吾将以吾之不可、学柳下惠之可。”孔子闻之，曰：“善哉！欲学柳下惠者，未有似于此者，期于至善，而不袭其为，可谓智乎。”", "para_ids": [2000]}
{"uid": 2001, "level": "normal", "h1": "《孔子家语》", "h2": "《好生》第十", "h3": "10．17", "text": "孔子曰：“小辩害义，小言破道。《关雎》兴于鸟，而君子美之，取其雄雌之有别；《鹿鸣》兴于兽，而君子大之，取其得食而相呼。若以鸟兽之名嫌之，固不可行也。”", "para_ids": [2001]}
{"uid": 2002, "level": "normal", "h1": "《孔子家语》", "h2": "《好生》第十", "h3": "10．18", "text": "孔子谓子路曰：“君子而强气，则不得其死；小人而强气，则刑戮荐臻。《豳》诗曰：‘殆天之未阴雨，彻彼桑土，绸缪牖户，今汝下民，或敢侮余。’”孔子曰：“能治国家之如此，虽欲侮之，岂可得乎？周自后稷，积行累功，以有爵土，公刘重之以仁。及至大王亶甫，敦以德让，其树根置本，备豫远矣。初，大王都豳，翟人侵之。事之以皮币，不得免焉；事之以犬马，不得免焉；事之以珠玉，不得免焉。于是属其耆老而告曰：‘狄人之所欲者、吾土地也。吾闻之也，君子不以其所以养人者害人。二三子何患乎无君？’遂独与大姜去之，踰梁山，邑于岐山之下。豳人曰：‘仁人之君，不可失也。’从之如归市焉。天之与周，民之去殷，久矣。若此而不能天下，未之有也。武庚恶能侮？《郑》诗曰：‘执辔如组，两骖如儛。’”孔子曰：“为此诗者，其知政乎？夫为组者，总纰于此，成文于彼；言其动于近、行于远也。执此法以御民，岂不化乎？竿旄之忠告、至矣哉！”", "para_ids": [2002]}
{"uid": 2003, "level": "normal", "h1": "《孔子家语》", "h2": "《观周》第十一", "h3": "11．1", "text": "孔子谓南宫敬叔曰：“吾闻老聃博古知今，通礼乐之原，明道德之归，则吾师也。今将往矣。”对曰：“谨受命。”遂言于鲁君曰：“臣受先臣之命云：孔子、圣人之后也，灭于宋。其祖弗父何，始有国而受厉公，及正考父，佐戴、武、宣，三命玆益恭。故其鼎铭曰：‘一命而偻，再命而伛，三命而俯，循墙而走，亦莫余敢侮。饘于是，粥于是，以餬其口。’其恭俭也若此。臧孙纥有言，圣人之后，若不当世，则必有明德而达者焉。孔子少而好礼，其将在矣，属臣：‘汝必师之。’今孔子将适周，观先王之遗制，考礼乐之所极，斯大业也。君盍以乘资之？臣请与往。”公曰：“诺。”与孔子车一乘、马二匹，竖子侍御，敬叔与俱至周。问礼于老聃，访乐于苌弘，历郊社之所，考明堂之则，察庙朝之度。于是喟然曰：“吾乃今知周公之圣，与周之所以王也。”及去周，老子送之，曰：“吾闻富贵者送人以财，仁者送人以言。吾虽不能富贵，而窃仁者之号，请送子以言乎！凡当今之士，聪明深察而近于死者，好讥议人者也；博辩闳达而危其身，好发人之恶者也。无以有己为人子者，无以恶己为人臣者。”孔子曰：“敬奉教。”自周反鲁，道弥尊矣。远方弟子之进，盖三千焉。", "para_ids": [2003]}
{"uid": 2004, "level": "normal", "h1": "《孔子家语》", "h2": "《观周》第十一", "h3": "11．2", "text": "孔子观乎明堂，覩四门墉有尧舜与桀纣之象，而各有善恶之状、兴废之诫焉；又有周公相成王，抱之负斧扆南面以朝诸侯之图焉。孔子俳佪而望之，谓从者曰：“此周公所以盛也。夫明镜者所以察形，往古者所以知今；人主不务袭迹于其所以安存，而急急所以危亡，是犹未有以异于却走而欲求及前人也，岂不惑哉！”", "para_ids": [2004]}
{"uid": 2005, "level": "normal", "h1": "《孔子家语》", "h2": "《观周》第十一", "h3": "11．3", "text": "孔子观周，遂入太祖后稷之庙，庙堂右阶之前，有金人焉。参缄其口，而铭其背曰：“古之慎言人也，戒之哉！无多言，多言多败；无多事，多事多患。安乐必戒，无所行悔。勿谓何伤，其祸将长；勿谓何害，其祸将大；勿谓不闻，神将伺人。焰焰不灭，炎炎若何；涓涓不壅，终为江河；绵绵不绝，或成网罗，毫末不札，将寻斧柯。诚能慎之，福之根也。口是何伤，祸之门也。强梁者不得其死，好胜者必遇其敌。盗憎主人，民怨其上。君子知天下之不可上也，故下之；知众人之不可先也，故后之。温恭慎德，使人慕之；执雌持下，人莫踰之；人皆趋彼，我独守此；人皆或之，我独不徙；内藏我智，不示人技；我虽尊高，人弗我害；谁能于此？江海虽左，长于百川，以其卑也；天道无亲，而能下人。戒之哉！”孔子既读斯文也，顾谓弟子曰：“小人识之！此言实而中，情而信。《诗》云：‘战战兢兢，如临深渊，如履薄冰。’行身如此，岂以口过患哉！”", "para_ids": [2005]}
{"uid": 2006, "level": "normal", "h1": "《孔子家语》", "h2": "《观周》第十一", "h3": "11．4", "text": "孔子见老聃而问焉，曰：“甚矣！道之于今难行也，吾比执道，而今委质以求当世之君，而弗受也。道之于今难行也！”老子曰：“夫说者流于辩，听者乱于辞，知此二者，则道不可以忘也。”", "para_ids": [2006]}
{"uid": 2007, "level": "normal", "h1": "《孔子家语》", "h2": "《弟子行》第十二", "h3": "12．1", "text": "卫将军文子问于子贡曰：“吾闻孔子之施教也，先之以《诗》《书》，导之以孝悌，说之以仁义，观之以礼乐，然后成之以文德。盖入室升堂者七十有馀人，其孰为贤？”子贡对以不知。", "para_ids": [2007]}
{"uid": 2008, "level": "normal", "h1": "《孔子家语》", "h2": "《弟子行》第十二", "h3": "12．2", "text": "文子曰：“以吾子常与学，贤者也。何为不知也？”子贡对曰：“贤人无妄，知贤即难。故君子之言曰：智莫难于知人。是以难对也。”", "para_ids": [2008]}
{"uid": 2009, "level": "normal", "h1": "《孔子家语》", "h2": "《弟子行》第十二", "h3": "12．3", "text": "文子曰：“若夫知贤莫不难，今吾子亲游焉，是以敢问也。”子贡对曰：“夫子之门人，盖有三千就焉。赐有逮及焉、有未逮及焉。故不得徧知以告也。”", "para_ids": [2009]}
{"uid": 2010, "level": "normal", "h1": "《孔子家语》", "h2": "《弟子行》第十二", "h3": "12．4", "text": "文子曰：“吾子所及者，请闻其行。”子贡对曰：“夫能夙兴夜寐，讽诵崇礼，行不贰过，称言不苟，是颜回之行也。孔子说之以《诗》曰：‘媚玆一人，应侯慎德，永言孝思，孝思惟则。’", "para_ids": [2010]}
{"uid": 2011, "level": "normal", "h1": "《孔子家语》", "h2": "《弟子行》第十二", "h3": "12．5", "text": "若逢有德之君，世受显命，不失厥名，以御于天子，则王者之相也。在贫如客，使其臣如借，不迁怒，不深怨，不录旧罪，是冉雍之行也。孔子论其材曰：‘有土之君子也，有众使也，有刑用也，然后称怒焉。’孔子告之以《诗》曰：‘靡不有初，鲜克有终。’", "para_ids": [2011]}
{"uid": 2012, "level": "normal", "h1": "《孔子家语》", "h2": "《弟子行》第十二", "h3": "12．6", "text": "匹夫不怒，唯以亡其身，不畏强御，不侮矜寡，其言循性，其都以富，材任治戎，是仲由之行也。孔子和之以文，说之以《诗》曰：‘受小共大共，而为下国骏厖，荷天子之龙，不戁不悚，敷奏其勇。’", "para_ids": [2012]}
{"uid": 2013, "level": "normal", "h1": "《孔子家语》", "h2": "《弟子行》第十二", "h3": "12．7", "text": "强乎武哉！文不胜其质，恭老卹幼，不忘宾旅，好学博艺，省物而勤也，是冉求之行也。孔子因而语之曰：‘好学则智，卹孤则惠，恭则近礼，勤则有继，尧舜笃恭，以王天下。’其称之也，曰：‘宜为国老。’", "para_ids": [2013]}
{"uid": 2014, "level": "normal", "h1": "《孔子家语》", "h2": "《弟子行》第十二", "h3": "12．8", "text": "斋庄而能肃，志通而好礼，傧相两君之事，笃雅有节，是公西赤之行也。孔子曰：‘礼经三百，可勉能也；威仪三千，则难也。’公西赤问曰：‘何谓也？’孔子曰：‘貌以傧礼，礼以傧辞，是谓难焉；众人闻之，以为成也。’孔子语人曰：‘当宾客之事，则达矣。’谓门人曰：‘二三子之欲学宾客之礼者，其于赤也。’", "para_ids": [2014]}
{"uid": 2015, "level": "normal", "h1": "《孔子家语》", "h2": "《弟子行》第十二", "h3": "12．9", "text": "满而不盈，实而如虚，过之如不及，先王难之，博无不学，其貌恭，其德敦，其言于人也，无所不信，其骄大人也，常以浩浩，是以眉寿，是曾参之行也。孔子曰：‘孝、德之始也；悌、德之序也；信、德之厚也；忠、德之正也。参中夫四德者也。’", "para_ids": [2015]}
{"uid": 2016, "level": "normal", "h1": "《孔子家语》", "h2": "《弟子行》第十二", "h3": "12．10", "text": "以此称之，美功不伐，贵位不善，不侮不佚，不傲无告，是颛孙师之行也。孔子言之曰：‘其不伐，则犹可能也；其不弊百姓，则仁也。’《诗》云：‘恺悌君子，民之父母。’", "para_ids": [2016]}
{"uid": 2017, "level": "normal", "h1": "《孔子家语》", "h2": "《弟子行》第十二", "h3": "12．11", "text": "夫子以其仁为大，学之深，送迎必敬，上交下接若截焉，是卜商之行也。孔子说之以《诗》曰：‘式夷式已，无小人殆。’若商也，其可谓不险矣。", "para_ids": [2017]}
{"uid": 2018, "level": "normal", "h1": "《孔子家语》", "h2": "《弟子行》第十二", "h3": "12．12", "text": "贵之不喜，贱之不怒，苟利于民矣，廉于行己，其事上也，以佑其下，是澹台灭明之行也。孔子曰：‘独贵独富，君子耻之，夫也中之矣。’", "para_ids": [2018]}
{"uid": 2019, "level": "normal", "h1": "《孔子家语》", "h2": "《弟子行》第十二", "h3": "12．13", "text": "先成其虑，及事而用之，故动则不妄，是言偃之行也。孔子曰：‘欲能则学，欲知则问，欲善则详，欲给则豫，当是而行，偃也得之矣。’", "para_ids": [2019]}
{"uid": 2020, "level": "normal", "h1": "《孔子家语》", "h2": "《弟子行》第十二", "h3": "12．14", "text": "独居思仁，公言言义，其于《诗》也，则一日三复白圭之玷，是宫縚之行也。孔子信其能仁，以为异士。", "para_ids": [2020]}
{"uid": 2021, "level": "normal", "h1": "《孔子家语》", "h2": "《弟子行》第十二", "h3": "12．15", "text": "自见孔子，出入于户，未尝越履，往来过之，足不履影，启蛰不杀，方长不折，执亲之丧，未尝见齿，是高柴之行也。孔子曰：‘柴于亲丧，则难能也，启蛰不杀，则顺人道也；方长不折，则恕仁也。成汤恭而以恕，是以日跻。’", "para_ids": [2021]}
{"uid": 2022, "level": "normal", "h1": "《孔子家语》", "h2": "《弟子行》第十二", "h3": "12．18", "text": "子贡既与卫将军文子言，适鲁，见孔子曰：“卫将军文子问二三子之于赐，不壹而三焉；赐也辞不获命，以所见者对矣。未知中否，请以告。”孔子曰：“言之乎。”子贡以其辞状告孔子。子闻而笑曰：“赐！汝次为人矣。”子贡对曰：“赐也何敢知人，此以赐之所覩也。”孔子曰：“然。吾亦语汝耳之所未闻，目之所未见者，岂思之所不至，知之所未及哉！”子贡曰：“赐愿得闻之。”", "para_ids": [2022]}
{"uid": 2023, "level": "normal", "h1": "《孔子家语》", "h2": "《弟子行》第十二", "h3": "12．19", "text": "孔子曰：“不克不忌，不念旧怨，盖伯夷叔齐之行也。思天而敬之，服义而行信，孝于父母，恭于兄弟，从善而不教道，赵文子之行也。其事君也，不敢爱其死，然亦不敢忘其身，谋其身不遗其友，君陈则进而用之，不陈则行而退，盖随武子之行也。其为人之渊源也，多闻而难诞，内植足以没其世；国家有道，其言足以治；无道，其默足以生，盖铜鞮伯华之行也。外宽而内正，自极于隐括之中，直己而不直人，汲汲于仁，以善自终，盖蘧伯玉之行也。孝恭慈仁，允德图义，约货去怨，轻财不匮，盖柳下惠之行也。其言曰：‘君虽不量于其身，臣不可以不忠于其君；是故君择臣而任之，臣亦择君而事之。’有道顺命，无道衡命，盖晏平仲之行也。蹈忠而行信，终日言，不在尤之内，国无道，处贱不闷，贫而能乐，盖老来子之行也。易行以俟天命，居下不援其上，其亲观于四方也，不忘其亲，不尽其乐，以不能则学，不为己终身之忧，盖介子山之行也。”", "para_ids": [2023]}
{"uid": 2024, "level": "normal", "h1": "《孔子家语》", "h2": "《弟子行》第十二", "h3": "12．20", "text": "子贡曰：“敢问夫子之所知者，盖尽于此而已乎？”孔子曰：“何谓其然？亦略举耳目之所及而已。昔晋平公问祁奚曰：‘羊舌大夫、晋之良大夫也。其行如何？’祁奚辞以不知。公曰：‘吾闻子少长乎其所，今子掩之，何也？’祁奚对曰：‘其少也恭而顺，心有耻而不使其过宿；其为大夫也，悉善而谦其端；其为舆尉也，信而好直其功。至于其为容也，温良而好礼，博闻而时出其志。’公曰：‘曩者问子，子奚曰不知也？’祁奚曰：‘每位改变，未知所止，是以不敢得知也。此又羊舌大夫之行也。’”子贡跪曰：“请退而记之。”", "para_ids": [2024]}
{"uid": 2025, "level": "normal", "h1": "《孔子家语》", "h2": "《贤君》第十三", "h3": "13．1", "text": "哀公问于孔子曰：“当今之君，孰为最贤？”孔子对曰：“丘未之见也，抑有卫灵公乎？”公曰：“吾闻其闺门之内无别，而子次之贤，何也？”孔子对曰：“臣语其朝廷行事，不论其私家之际也。”公曰：“其事何如？”孔子对曰：“灵公之弟，曰公子渠牟，其智足以治千乘之国，其信足以守之，灵公爱而任之。又有士曰林国者，见贤必进之，而退与分其禄，是以灵公无游放之士，灵公贤而尊之。又有士曰庆足者，卫国有大事，则必起而治之；国无事，则退而容贤，灵公悦而敬之。又有大夫史鰌，以道去卫，而灵公郊舍三日，琴瑟不御，必待史鰌之入而后敢入。臣以此取之，虽次之贤，不亦可乎？”", "para_ids": [2025]}
{"uid": 2026, "level": "normal", "h1": "《孔子家语》", "h2": "《贤君》第十三", "h3": "13．2", "text": "子贡问于孔子曰：“今之人臣孰为贤？”子曰：“吾未识也。往者齐有鲍叔，郑有子皮，则贤者也。”子贡曰：“齐无管仲，郑无子产。”子曰：“赐！汝徒知其一，未知其二也。汝闻用力为贤乎？进贤为贤乎？”子贡曰：“进贤贤哉！”子曰：“然。吾闻鲍叔达管仲，子皮达子产，未闻二子之达贤己之才者也。”", "para_ids": [2026]}
{"uid": 2027, "level": "normal", "h1": "《孔子家语》", "h2": "《贤君》第十三", "h3": "13．3", "text": "哀公问于孔子曰：“寡人闻忘之甚者，徙而忘其妻，有诸？”孔子对曰：“此犹未甚者也，甚者乃忘其身。”公曰：“可得而闻乎？”孔子对曰：“昔者夏桀贵为天子，富有四海，忘其圣祖之道，坏其典法，废其世祀，荒于淫乐，耽湎于酒；佞臣谄谀，窥导其心；忠士折口，逃罪不言。天下诛桀而有其国，此谓忘其身之甚矣。”", "para_ids": [2027]}
{"uid": 2028, "level": "normal", "h1": "《孔子家语》", "h2": "《贤君》第十三", "h3": "13．4", "text": "颜渊将西游于宋，问于孔子曰：“何以为身？”子曰：“恭、敬、忠、信而已矣。恭则远于患，敬则人爱之，忠则和于众，信则人任之。勤斯四者，可以政国，岂特一身者哉！故夫不比于数而比于踈，不亦远乎？不修其中而修外者，不亦反乎？虑不先定，临事而谋，不亦晚乎？”", "para_ids": [2028]}
{"uid": 2029, "level": "normal", "h1": "《孔子家语》", "h2": "《贤君》第十三", "h3": "13．5", "text": "孔子读《诗》，于《正月》六章，惕然如惧。曰：“彼不达之君子，岂不殆哉！从上依世则道废，违上离俗则身危，时不兴善，己独由之，则曰非妖即妄也。故贤也既不遇天，恐不终其命焉。桀杀龙逄，纣杀比干，皆是类也。《诗》曰：‘谓天盖高，不敢不局，谓地盖厚，不敢不蹐。’此言上下畏罪，无所自容也。”", "para_ids": [2029]}
{"uid": 2030, "level": "normal", "h1": "《孔子家语》", "h2": "《贤君》第十三", "h3": "13．6", "text": "子路问于孔子曰：“贤君治国，所先者何？”孔子曰：“在于尊贤而贱不肖。”子路曰：“由闻晋中行氏尊贤而贱不肖矣，其亡何也？”孔子曰：“中行氏尊贤而不能用，贱不肖而不能去。贤者知其不用而怨之，不肖者知其必己贱而雠之。怨雠并存于国，邻敌构兵于郊，中行氏虽欲无亡，岂可得乎？”", "para_ids": [2030]}
{"uid": 2031, "level": "normal", "h1": "《孔子家语》", "h2": "《贤君》第十三", "h3": "13．7", "text": "孔子闲处，喟然而叹曰：“向使铜鞮伯华无死，则天下其有定矣！”子路曰：“由愿闻其人也。”子曰：“其幼也，敏而好学；其壮也，有勇而不屈；其老也，有道能下人。有此三者，以定天下也，何难乎哉？”子路曰：“幼而好学，壮而有勇，则可也；若夫有道下人，又谁下哉？”子曰：“由！不知。吾闻以众攻寡，无不克也；以贵下贱，无不得也。昔者周公居冢宰之尊，制天下之政，而犹下白屋之士，日见百七十人，斯岂以无道也，欲得士之用也，恶有有道而无下天下君子哉？”", "para_ids": [2031]}
{"uid": 2032, "level": "normal", "h1": "《孔子家语》", "h2": "《贤君》第十三", "h3": "13．8", "text": "齐景公来适鲁，舍于公馆，使晏婴迎孔子。孔子至，景公问政焉。孔子答曰：“政在节财。”公悦。又问曰：“秦穆公国小处僻而霸，何也？”孔子对曰：“其国虽小，而其志大；处虽僻，而其政中。其举也果，其谋也和，法无私而令不愉，首拔五羖，爵之大夫，与语三日而授之以政。此取之，虽王可也，其霸少矣。”景公曰：“善哉！”", "para_ids": [2032]}
{"uid": 2033, "level": "normal", "h1": "《孔子家语》", "h2": "《贤君》第十三", "h3": "13．9", "text": "哀公问政于孔子，孔子对曰：“政之急者，莫大乎使民富且寿也。”公曰：“为之奈何？”孔子曰：“省力役，薄赋歛，则民富矣；敦礼教，远罪疾，则民寿矣。”公曰：“寡人欲行夫子之言，恐吾国贫矣。”孔子曰：“《诗》云：‘恺悌君子，民之父母。’未有子富而父母贫者也。”", "para_ids": [2033]}
{"uid": 2034, "level": "normal", "h1": "《孔子家语》", "h2": "《贤君》第十三", "h3": "13．10", "text": "卫灵公问于孔子曰：“有语寡人曰：有国家者，计之于庙堂之上，则政治矣。何如？”孔子曰：“其可也。爱人者，则人爱之；恶人者，则人恶之；知得之己者，则知得之人。所谓不出环堵之室而知天下者，知反己之谓也。”", "para_ids": [2034]}
{"uid": 2035, "level": "normal", "h1": "《孔子家语》", "h2": "《贤君》第十三", "h3": "13．11", "text": "孔子见宋君，君问孔子曰：“吾欲使长有国而列都得之，吾欲使民无惑，吾欲使士竭力，吾欲使日月当时，吾欲使圣人自来，吾欲使官府治理。为之奈何？”孔子对曰：“千乘之君，问丘者多矣，而未有若主君之问问之悉也，然主君所欲者尽可得也。丘闻之，邻国相亲，则长有国；君惠臣忠，则列都得之；不杀无辜，无释罪人，则民不惑；士益之禄，则皆竭力；尊天敬鬼，则日月当时；崇道贵德，则圣人自来；任能黜否，则官府治理。”宋君曰：“善哉！岂不然乎？寡人不佞，不足以致之也。”孔子曰：“此事非难，唯欲行之云耳。”", "para_ids": [2035]}
{"uid": 2036, "level": "normal", "h1": "《孔子家语》", "h2": "《辩政》第十四", "h3": "14．1", "text": "子贡问于孔子曰：“昔者齐君问政于夫子，夫子曰：‘政在节财。’鲁君问政于夫子，夫子曰：‘政在谕臣。’叶公问政于夫子，夫子曰：‘政在悦近而来远。’三者之问一也，而夫子应之不同，然政在异端乎？”孔子曰：“各因其事也。齐君为国，奢乎台榭，淫于苑囿，五官伎乐不解于时，一旦而赐人以千乘之家者三，故曰：政在节财。鲁君有臣三人，内比周以愚其君，外距诸侯之宾以蔽其明，故曰：政在谕臣。夫荆之地广而都狭，民有离心，莫安其居，故曰：政在悦近而来远。此三者所以为政殊矣。《诗》云：‘丧乱蔑资，曾不惠我师。’此伤奢侈不节以为乱者也。又曰：‘匪其止共，惟王之卭。’此伤奸臣蔽主以为乱者也。又曰：‘乱离瘼矣，奚其适归。’此伤离散以为乱者也。察此三者，政之所欲，岂同乎哉？”", "para_ids": [2036]}
{"uid": 2037, "level": "normal", "h1": "《孔子家语》", "h2": "《辩政》第十四", "h3": "14．2", "text": "孔子曰：“忠臣之谏君，有五义焉。一曰谲谏，二曰戆谏，三曰降谏，四曰直谏，五曰风谏。唯度主而行之，吾其从讽谏乎。”", "para_ids": [2037]}
{"uid": 2038, "level": "normal", "h1": "《孔子家语》", "h2": "《辩政》第十四", "h3": "14．4", "text": "楚王将游荆台，司马子祺谏，王怒之。令尹子西贺于殿下，谏曰：“今荆台之观，不可失也。”王喜，拊子西之背曰：“与子共乐之矣。”子西步马十里，引辔而止曰：“臣愿言有道，王肯听之乎？”王曰：“子其言之。”子西曰：“臣闻为人臣而忠其君者，爵禄不足以赏也；谀其君者，刑罚不足以诛也。夫子祺者忠臣也，而臣者谀臣也，愿主赏忠而诛谀焉。”王曰：“今我听司马之谏，是独能禁我耳，若后世游之可也？”子西曰：“欲禁后世易耳。大王万岁之后，起山陵于荆台之上，则子孙必不忍游于父祖之墓以为欢乐也。”王曰：“善。”乃还。孔子闻之，曰：“至哉！子西之谏也，入之于千里之上，抑之于百世之后者也。”", "para_ids": [2038]}
{"uid": 2039, "level": "normal", "h1": "《孔子家语》", "h2": "《辩政》第十四", "h3": "14．5", "text": "子贡问于孔子曰：“夫子之于子产、晏子，可为至矣。敢问二大夫之所为目，夫子之所以与之者。”孔子曰：“夫子产于民为惠主，于学为博物。晏子于君为忠臣，于行为恭敏。故吾皆以兄事之，而加爱敬。”", "para_ids": [2039]}
{"uid": 2040, "level": "normal", "h1": "《孔子家语》", "h2": "《辩政》第十四", "h3": "14．6", "text": "齐有一足之鸟，飞习于公朝，下止于殿前，舒翅而跳。齐侯大怪之，使使聘鲁问孔子。孔子曰：“此鸟名曰商羊，水祥也。昔童儿有屈其一脚，振讯两眉而跳且谣曰：‘天将大雨，商羊鼓儛。’今齐有之，其应至矣。急告民趋治沟渠，修隄防，将有大水为灾。”顷之，大霖雨，水溢泛诸国，伤害民人，唯齐有备不败。景公曰：“圣人之言，信而有征矣！”", "para_ids": [2040]}
{"uid": 2041, "level": "normal", "h1": "《孔子家语》", "h2": "《辩政》第十四", "h3": "14．7", "text": "孔子谓宓子贱曰：“子治单父，众悦，子何施而得之也？”子语丘所以为之者。对曰：“不齐之治也，父恤其，子其子，恤诸孤而哀丧纪。”孔子曰：“善，小节也，小民附矣，犹未足也。”曰：“不齐所父事者三人，所兄事者五人，所友事者十一人。”孔子曰：“父事三人，可谓教孝矣；兄事五人，可以教悌矣；友事十一人，可以举善矣。中节也，中人附矣；犹未足也。”曰：“此地民有贤于不齐者五人，不齐事之而禀度焉，皆教不齐之道。”孔子叹曰：“其大者乃于此乎有矣！昔尧、舜听天下，务求贤以自辅。夫贤者、百福之宗也，神明之主也，惜乎不齐之所以治者小也。”", "para_ids": [2041]}
{"uid": 2042, "level": "normal", "h1": "《孔子家语》", "h2": "《辩政》第十四", "h3": "14．8", "text": "子贡为信阳宰，将行，辞于孔子。孔子曰：“勤之慎之，奉天子之时，无夺无伐，无暴无盗。”子贡曰：“赐也，少而事君子，岂以盗为累哉？”孔子曰：“汝未之详也。夫以贤代贤，是谓之夺；以不肖代贤，是谓之伐；缓令急诛，是谓之暴；取善自与，是谓之盗。盗非窃财之谓也。吾闻之，知为吏者，奉法以利民；不知为吏者，枉法以侵民，此怨之所由生也。治官莫若平，临财莫如廉。廉、平之守，不可改也。匿人之善，斯谓蔽贤；扬人之恶，斯为小人。内不相训，而外相谤，非亲睦也。言人之善，若己有之；言人之恶，若己受之；故君子无所不慎焉。”", "para_ids": [2042]}
{"uid": 2043, "level": "normal", "h1": "《孔子家语》", "h2": "《辩政》第十四", "h3": "14．9", "text": "子路治蒲三年。孔子过之，入其境，曰：“善哉由也！恭敬以信矣。”入其邑，曰：“善哉由也！忠信而宽矣。”至庭曰：“善哉由也！明察以断矣。”子贡执辔而问曰：“夫子未见由之政，而三称其善，其善可得闻乎？”孔子曰：“吾见其政矣。入其境，田畴尽易，草莱甚辟，沟洫深治，此其恭敬以信，故其民尽力也。入其邑，墙屋完固，树木甚茂，此其忠信以宽，故其民不偷也。至其庭，庭甚清闲，诸下用命，此其言明察以断，故其政不扰也。以此观之，虽三称其善，庸尽其美矣。”", "para_ids": [2043]}
{"uid": 2044, "level": "normal", "h1": "《孔子家语》", "h2": "《六本》第十五", "h3": "15．1", "text": "孔子曰：“行己有六本焉，然后为君子也。立身有义矣，而孝为本；丧纪有礼矣，而哀为本；战阵有列矣，而勇为本；治政有理矣，而农为本；居国有道矣，而嗣为本；生财有时矣，而力为本。置本不固，无务农桑；亲戚不悦，无务外交；事不终始，无务多业；记闻而言，无务多说；比近不安，无务求远。是故反本修迹，君子之道也。”", "para_ids": [2044]}
{"uid": 2045, "level": "normal", "h1": "《孔子家语》", "h2": "《六本》第十五", "h3": "15．2", "text": "孔子曰：“药酒苦于口而利于病，忠言逆于耳而利于行。汤、武以谔谔而昌，桀、纣以唯唯而亡。君无争臣，父无争子，兄无争弟，士无争友，无其过者，未之有也。故曰：君失之，臣得之；父失之，子得之；兄失之，弟得之；己失之，友得之。是以国无危亡之兆，家无悖乱之恶，父子兄弟无失，而交友无绝也。”", "para_ids": [2045]}
{"uid": 2046, "level": "normal", "h1": "《孔子家语》", "h2": "《六本》第十五", "h3": "15．3", "text": "孔子见齐景公，公悦焉，请置禀丘之邑以为养。孔子辞而不受，入谓弟子曰：“吾闻君子当功以受赏，今吾言于齐君，君未之有行，而赐吾邑，其不知丘亦甚矣。”于是遂行。", "para_ids": [2046]}
{"uid": 2047, "level": "normal", "h1": "《孔子家语》", "h2": "《六本》第十五", "h3": "15．4", "text": "孔子在齐，舍于外馆，景公造焉。宾主之辞既接，而左右白曰：“周使适至，言先王庙灾。”景公复问：“灾何王之庙也？”孔子曰：“此必厘王之庙也。”公曰：“何以知之？”孔子曰：“《诗》云：‘皇皇上天，其命不忒，天之以善，必报其德。’祸亦如之。夫厘王变文、武之制，而作玄黄华丽之饰，宫室崇峻，舆马奢侈，而弗可振也。故天殃所宜加其庙焉。以是占之为然。”公曰：“天何不殃其身，而加罚其庙也？”孔子曰：“盖以文、武故也。若殃其身，则文武之嗣无乃殄乎？故当殃其庙以彰其过。”俄顷，左右报曰：“所灾者厘王庙也。”景公惊起，再拜曰：“善哉！圣人之智，过人远矣！”", "para_ids": [2047]}
{"uid": 2048, "level": "normal", "h1": "《孔子家语》", "h2": "《六本》第十五", "h3": "15．5", "text": "子夏三年之丧毕，见于孔子。子曰：“与之琴。使之絃。”侃侃而乐，作而曰：“先王制礼，不敢不及也。”子曰：“君子也！”闵子三年之丧毕，见于孔子。子曰：“与之琴，使之絃。”切切而悲，作而曰：“先王制礼，弗敢过也。”子曰：“君子也！”子贡曰：“闵子哀未尽，夫子曰：君子也。子夏哀已尽，又曰：君子也。二者殊情，而俱曰君子，赐也惑，敢问之。”孔子曰：“闵子哀未忘，能断之以礼；子夏哀已尽，能引之及礼；虽均之君子，不亦可乎？”", "para_ids": [2048]}
{"uid": 2049, "level": "normal", "h1": "《孔子家语》", "h2": "《六本》第十五", "h3": "15．6", "text": "孔子曰：“无体之礼，敬也；无服之丧，哀也；无声之乐，欢也。不言而信，不动而威，不施而仁，志也。夫钟之音，怒而击之则武，忧而击之则悲。其志变者，声亦随之，故至诚感之，通于金石，而况人乎？”", "para_ids": [2049]}
{"uid": 2050, "level": "normal", "h1": "《孔子家语》", "h2": "《六本》第十五", "h3": "15．7", "text": "孔子见罗雀者，所得皆黄口小雀。夫子问之曰：“大雀独不得，何也？”罗者对曰：“大雀善惊而难得，黄口贪食而易得。黄口从大雀者，则不得；大雀从黄口者，亦不得。”孔子顾谓弟子曰：“善惊以远害，利食而忘患，自其心矣，而独以所从为祸福。故君子慎其所从。以长者之虑，则有全身之阶；随小者之戆，而有危亡之败也。”", "para_ids": [2050]}
{"uid": 2051, "level": "normal", "h1": "《孔子家语》", "h2": "《六本》第十五", "h3": "15．8", "text": "孔子读《易》，至于《损》、《益》，喟然而叹。子夏避席问曰：“夫子何叹焉？”孔子曰：“夫自损者必有益之，自益者必有决之，吾是以叹也。”子夏曰：“然则学者不可以益乎？”子曰：“非道益之谓也，道弥益而身弥损。夫学者损其自多，以虚受人，故能成其满博也。天道成而必变，凡持满而能久者，未尝有也。故曰：自贤者，天下之善言不得闻于耳矣。昔尧治天下之位，犹允恭以持之，克让以接下，是以千岁而益盛，迄今而逾彰。夏桀、昆吾，自满而无极，亢意而不节，斩刈黎民，如草芥焉；天下讨之，如诛匹夫，是以千载而恶著，迄今而不灭。满也。如在舆遇三人则下之，遇二人则式之，调其盈虚，不令自满，所以能久也。”子夏曰：“商请志之。”而终身奉行焉。", "para_ids": [2051]}
{"uid": 2052, "level": "normal", "h1": "《孔子家语》", "h2": "《六本》第十五", "h3": "15．9", "text": "子路问于孔子曰：“请释古之道而行由之意，可乎？”子曰：“不可。昔东夷之子，慕诸夏之礼，有女而寡，为内私壻，终身不嫁。嫁则不嫁矣，亦非贞节之义也。苍梧娆娶妻而美，让与其兄。让则让矣，然非礼之让也。不慎其初，而悔其后，何嗟及矣。今汝欲舍古之道，行子之意，庸知子意不以是为非，以非为是乎？后虽欲悔，难哉！”", "para_ids": [2052]}
{"uid": 2053, "level": "normal", "h1": "《孔子家语》", "h2": "《六本》第十五", "h3": "15．10", "text": "曾子耘瓜，误斩其根。曾晳怒，建大杖以击其背，曾子仆地而不知人久之。有顷乃苏，欣然而起，进于曾晳曰：“向也参得罪于大人，大人用力教参，得无疾乎？”退而就房，援琴而歌，欲令曾晳而闻之，知其体康也。孔子闻之而怒，告门弟子曰：“参来，勿内也。”曾参自以为无罪，使人请于孔子。子曰：“汝不闻乎？昔瞽瞍有子曰舜，舜之事瞽瞍，欲使之，未尝不在于侧；索而杀之，未尝可得。小棰则待过，大杖则逃走，故瞽瞍不犯不父之罪，而舜不失烝烝之孝。今参事父，委身以待暴怒，殪而不避，既身死而陷父于不义，其不孝孰大焉！汝非天子之民也，杀天子之民，其罪奚若？”曾参闻之，曰：“参罪大矣！”遂造孔子而谢过。", "para_ids": [2053]}
{"uid": 2054, "level": "normal", "h1": "《孔子家语》", "h2": "《六本》第十五", "h3": "15．11", "text": "荆公子行年十五而摄荆相事，孔子闻之，使人往观其为政焉。使者反，曰：“视其朝，清净而少事；其堂上有五老焉，其廊下有二十壮士焉。”孔子曰：“合两二十五之智，以治天下，其固免矣，况荆乎？”", "para_ids": [2054]}
{"uid": 2055, "level": "normal", "h1": "《孔子家语》", "h2": "《六本》第十五", "h3": "15．12", "text": "子夏问于孔子曰：“颜回之为人也奚若？”子曰：“回之信贤于丘也。”曰：“子贡之为人也奚若？”子曰：“赐之敏贤于丘也。”曰：“子路之为人也奚若？”子曰：“由之勇贤于丘也。”曰：“子张之为人也奚若？”子曰：“师之庄贤于丘也。”子夏避席而问曰：“然则四子者何为事先生？”子曰：“居！吾语汝。夫回能信而不能反，赐能敏而不能诎，由能勇而不能怯，师能庄而不能同。兼四子者之有以易吾，弗与也。此其所以事吾而弗贰也。”", "para_ids": [2055]}
{"uid": 2056, "level": "normal", "h1": "《孔子家语》", "h2": "《六本》第十五", "h3": "15．13", "text": "孔子游于泰山，见荣声期，行乎郕之野，鹿裘带索，鼓琴而歌。孔子问曰：“先生所以为乐者何也？”期对曰：“吾乐甚多，而至者三。天生万物，唯人为贵，吾既得为人矣，是一乐也；男女之别，男尊女卑，故人以男为贵，吾既得为男矣，是二乐也；人生有不见日月，不免襁褓者，吾既以行年九十五矣，是三乐也。夫贫者士之常也，死者人之终也。处常得终，当何忧哉！”孔子曰：“善哉！能自宽者也。”", "para_ids": [2056]}
{"uid": 2057, "level": "normal", "h1": "《孔子家语》", "h2": "《六本》第十五", "h3": "15．14", "text": "孔子曰：“回有君子之道四焉。强于行义，弱于受谏，怵于待禄，慎于治身。史鰌有君子之道三焉。不仕而敬上，不祀而敬鬼，直己而曲于人。”曾子侍，曰：“参昔者常闻夫子三言，而未之能行也。夫子见人之一善，而忘其百非，是夫子之易事也；见人之有善，若己有之，是夫子之不争也；闻善必躬行之，然后导之，是夫子之能劳也。学夫子之三言，而未能行，以自知终不及二子者也。”", "para_ids": [2057]}
{"uid": 2058, "level": "normal", "h1": "《孔子家语》", "h2": "《六本》第十五", "h3": "15．15", "text": "孔子曰：“吾死之后，则商也日益，赐也日损。”曾子曰：“何谓也？”子曰：“商也好与贤己者处，赐也好说不若己者。不知其子，视其父；不知其人，视其友；不知其君，视其所使；不知其地，视其草木。故曰：与善人居，如入芝兰之室，久而不闻其香，即与之化矣；与不善人居，如入鲍鱼之肆，久而不闻其臭，亦与之化矣。丹之所藏者赤，漆之所藏者黑。是以君子必慎其所与处者焉。”", "para_ids": [2058]}
{"uid": 2059, "level": "normal", "h1": "《孔子家语》", "h2": "《六本》第十五", "h3": "15．16", "text": "曾子从孔子于齐，齐景公以下卿之礼聘曾子，曾子固辞。将行，晏子送之，曰：“吾闻之，君子遗人以财，不若善言。今夫兰本三年，湛之以鹿醢，既成噉之，则易之匹马，非兰之本性也，所以湛者美矣。愿子详其所湛者。夫君子居必择处，游必择方，仕必择君。择君所以求仕，择方所以修道。迁风移俗，嗜欲移性，可不慎乎？”孔子闻之，曰：“晏子之言，君子哉！依贤者，固不困；依富者，固不穷。马蚿斩足而复行，何也？以其辅之者众。”", "para_ids": [2059]}
{"uid": 2060, "level": "normal", "h1": "《孔子家语》", "h2": "《六本》第十五", "h3": "15．17", "text": "孔子曰：“以富贵而下人，何人不◇？以富贵而爱人，何人不亲？发言不逆，可谓知言矣；言而众响之，可谓知时矣。是故以富而能富人者，欲贫不可得也；以贵而能贵人者，欲贱不可得也；以达而能达人者，欲穷不可得也。”", "para_ids": [2060]}
{"uid": 2061, "level": "normal", "h1": "《孔子家语》", "h2": "《六本》第十五", "h3": "15．18", "text": "孔子曰：“中人之情也，有馀则侈，不足则俭，无禁则淫，无度则逸，从欲则败。是故鞭扑之子，不从父之教；刑戮之民，不从君之令。此言疾之难忍，急之难行也。故君子不急断，不急制。使饮食有量，衣食有节，宫室有度，畜积有数，车器有限，所以防乱之原也。”夫度量不可不明，是中人所由之令。", "para_ids": [2061]}
{"uid": 2062, "level": "normal", "h1": "《孔子家语》", "h2": "《六本》第十五", "h3": "15．19", "text": "孔子曰：“巧而好度必攻，勇而好问必胜，智而好谋必成。以愚者反之。是以非其人，告之弗听；非其地，树之弗生；得其人，如聚砂而雨之；非其人，如会聋而鼓之。夫处重擅宠，专事妬贤，愚者之情也。位高则危，任重则崩，可立而待。”", "para_ids": [2062]}
{"uid": 2063, "level": "normal", "h1": "《孔子家语》", "h2": "《六本》第十五", "h3": "15．20", "text": "孔子曰：“舟非水不行，水入舟则没；君非民不治，民犯上则倾。”是故君子不可不严也，小人不可不整一也。", "para_ids": [2063]}
{"uid": 2064, "level": "normal", "h1": "《孔子家语》", "h2": "《六本》第十五", "h3": "15．21", "text": "齐高庭问于孔子曰：“庭不旷山，不直地，衣穰而提贽，精气以问事君子之道，愿夫子告之。”孔子曰：“贞以干之，敬以辅之，施仁无倦。见君子则举之，见小人则退之，去汝恶心，而忠与之。效其行，修其礼，千里之外，亲如兄弟。行不效，礼不修，则对门不汝通矣。夫终日言，不遗己之忧；终日行，不遗己之患；唯智者能之。故自修者，必恐惧以除患，恭俭以避难者也。终身为善，一言则败之，可不慎乎。”", "para_ids": [2064]}
{"uid": 2065, "level": "normal", "h1": "《孔子家语》", "h2": "《辩物》第十六", "h3": "16．1", "text": "季桓子穿井，获如土缶，其中有羊焉。使使问于孔子曰：“吾穿井于费，而于井中得一狗，何也？”孔子曰：“以丘之所闻者，羊也。丘闻之，木石之怪夔蝄蜽，水之怪龙罔象，土之怪羵羊也。”", "para_ids": [2065]}
{"uid": 2066, "level": "normal", "h1": "《孔子家语》", "h2": "《辩物》第十六", "h3": "16．2", "text": "吴伐越，隳会稽，获巨骨一节，专车焉。吴子使使来聘于鲁，且问之孔子，命使者曰：“无以吾命也。”宾既将事，乃发币于大夫，及孔子，孔子爵之。既彻俎而燕，客执骨而问曰：“敢问骨何如为大？”孔子曰：“丘闻之，昔禹致群臣于会稽之山，防风氏后至，禹杀而戮之，其骨节专车焉。此为大矣。”客曰：“敢问谁守为神？”孔子曰：“山川之灵，足以纪纲天下者，其守为神；社稷之守为公侯，山川之祀者为诸侯，皆属于王者。”客曰：“防风何守？”孔子曰：“汪芒氏之君，守封嵎山者，为漆姓。在虞、夏、商为汪芒氏，于周为长翟氏，今曰大人。”有客曰：“人长之极几何？”孔子曰：“焦侥氏长三尺，短之至也；长者不过十，数之极也。”", "para_ids": [2066]}
{"uid": 2067, "level": "normal", "h1": "《孔子家语》", "h2": "《辩物》第十六", "h3": "16．3", "text": "孔子在陈，陈惠公宾之于上馆。时有隼集于陈侯之庭而死，楛矢贯之，石砮，其长尺有咫。惠公使人持隼，如孔子馆而问焉。孔子曰：“隼之来也远矣，此肃慎氏之矢。昔武王克商，通道于九夷、百蛮，使各以其方贿来贡，而无忘职业。于是肃慎氏贡楛矢、石砮，其长尺有咫。先王欲昭其令德之致远物也，以示后人使永鉴焉，故铭其括曰：‘肃慎氏贡楛矢。’以分大姬，配胡公，而封诸陈。古者分同姓以珍玉，所以展亲亲也；分异姓以远方之职贡，所以无忘服也。故分陈以肃慎氏贡焉。君若使有司求诸故府，其可得也。”公使人求，得之金牍，如之。", "para_ids": [2067]}
{"uid": 2068, "level": "normal", "h1": "《孔子家语》", "h2": "《辩物》第十六", "h3": "16．4", "text": "郯子朝鲁，鲁人问曰：“少皓氏以鸟名官，何也？”对曰：“吾祖也，我知之。昔黄帝以云纪官，故为云师而云名，炎帝以火，共工以水，大昊以龙，其义一也。我高祖少皓摰之立也，凤鸟适至，是以纪之于鸟，故为鸟师而鸟名。自颛顼氏以来，不能纪远，乃纪于近，为民师而命以民事，则不能故也。”孔子闻之，遂见郯子而学焉。既而告人曰：“吾闻之，天子失官，学在四夷，犹信。”", "para_ids": [2068]}
{"uid": 2069, "level": "normal", "h1": "《孔子家语》", "h2": "《辩物》第十六", "h3": "16．5", "text": "邾隐公朝于鲁，子贡观焉。邾子执玉高，其容仰；定公受玉卑，其容俯。子贡曰：“以礼观之，二君者、将有死亡焉？夫礼、生死存亡之体也。将左右周旋，进退俯仰，于是乎取之；朝祀丧戎，于是乎观之。今正月相朝，而皆不度，心以亡矣。嘉事不体，何以能久？高仰、骄也；卑俯、替也。骄近乱，替近疾；君为主，其先亡乎？”夏五月，公薨。又邾子出犇。孔子曰：“赐不幸而言中，是赐多言。”", "para_ids": [2069]}
{"uid": 2070, "level": "normal", "h1": "《孔子家语》", "h2": "《辩物》第十六", "h3": "16．6", "text": "孔子在陈，陈侯就之，燕焉。子游见行路之人云：“鲁司铎灾，及宗庙。”以告孔子。子曰：“所及者其桓、僖之庙。”陈侯曰：“何以知之？”子曰：“礼，祖有功而宗有德，故不毁其庙焉。今桓、僖之亲尽矣，又功德不足以存其庙，而鲁不毁，是以天灾加之。”三日，鲁使至。问焉，则桓、僖也。陈侯谓子贡曰：“吾乃今知圣人之可贵。”对曰：“君之知之，可矣，未若专其道而行其化之善也。”", "para_ids": [2070]}
{"uid": 2071, "level": "normal", "h1": "《孔子家语》", "h2": "《辩物》第十六", "h3": "16．7", "text": "阳虎既犇齐，自齐犇晋，适赵氏。孔子闻之，谓子路曰：“赵氏其世有乱乎！”子路曰：“权不在焉，岂能为乱？”孔子曰：“非汝所知。夫阳虎亲富而不亲仁，有宠于季孙，又将杀之，不克而犇，求容于齐；齐人囚之，乃亡归晋。是齐、鲁二国已去其疾。赵简子好利而多信，必溺其说而从其谋，祸败所终，非一世可知也。”", "para_ids": [2071]}
{"uid": 2072, "level": "normal", "h1": "《孔子家语》", "h2": "《辩物》第十六", "h3": "16．8", "text": "季康子问于孔子曰：“今周十二月，夏之十月，而犹有螽，何也？”孔子对曰：“丘闻之，火伏而后蛰者毕，今火犹西流，司历过也。”季康子曰：“所失者几月也？”孔子曰：“于夏十月，火既没矣，今火见，再失闰也。”", "para_ids": [2072]}
{"uid": 2073, "level": "normal", "h1": "《孔子家语》", "h2": "《辩物》第十六", "h3": "16．9", "text": "吴王夫差将与哀公见晋侯。子服景伯对使者曰：“王合诸侯，则伯率侯牧以见于王；伯合诸侯，则侯率子男以见于伯，今诸侯会，而君与寡君见晋君，则晋成为伯矣。且执事以伯召诸侯，而以侯终之，何利之有焉？”吴人乃止。既而悔之，遂囚景伯。伯谓太宰嚭曰：“鲁将以十月上辛，有事于上帝先王，季辛而毕，何也世有职焉，自襄已来，未之改也。若其不会，祝宗将曰：‘吴实然。’”嚭言于夫差。归之，子贡闻之，见于孔子曰：“子服氏之子拙于说矣，以实获囚，以诈得免。”孔子曰：“吴子为夷德，可欺而不可以实。是听者之蔽，非说者之拙。”", "para_ids": [2073]}
{"uid": 2074, "level": "normal", "h1": "《孔子家语》", "h2": "《辩物》第十六", "h3": "16．10", "text": "叔孙氏之车士，曰子鉏商，采薪于大野，获麟焉；折其前左足，载以归。叔孙以为不祥，弃之于郭外，使人告孔子曰：“有麇而角者何也？”孔子往观之，曰：“麟也。胡为来哉？胡为来哉？”反袂拭面，涕泣沾衿。叔孙闻之，然后取之。子贡问曰：“夫子何泣尔？”孔子曰：“麟之至，为明王也。出非其时而见害，吾是以伤焉。”", "para_ids": [2074]}
{"uid": 2075, "level": "normal", "h1": "《孔子家语》", "h2": "《哀公问政》第十七", "h3": "17．1", "text": "哀公问政于孔子，孔子对曰：“文武之政，布在方策。其人存，则其政举；其人亡，则其政息。天道敏生，人道敏政，地道敏树。夫政也者，犹蒲卢也，待化以成。故为政在于得人。取人以身，修道以仁。仁者、人也，亲亲为大；义者、宜也，尊贤为大。亲亲之教，尊贤之等，礼所以生也。礼者、政之本也。是以君子不可以不修身；思修身，不可以不事亲；思事亲，不可以不知人；思知人，不可以不知天。天下之达道有五，其所以行之者三。曰：君臣也，父子也，夫妇也，昆弟也，朋友也。五者、天下之达道。智、仁、勇、三者，天下之达德也。所以行之者一也。或生而知之，或学而知之，或困而知之，及其知之一也。或安而行之，或利而行之，或勉强而行之，及其成功一也。”", "para_ids": [2075]}
{"uid": 2076, "level": "normal", "h1": "《孔子家语》", "h2": "《哀公问政》第十七", "h3": "17．2", "text": "公曰：“子之言，美矣至矣！寡人实固，不足以成之也。”孔子曰：“好学近乎智，力行近乎仁，知耻近乎勇。知斯三者，则知所以修身；知所以修身，则知所以治人；知所以治人，则能成天下国家者矣。”", "para_ids": [2076]}
{"uid": 2077, "level": "normal", "h1": "《孔子家语》", "h2": "《哀公问政》第十七", "h3": "17．3", "text": "公曰：“政其尽此而已乎？”孔子曰：“凡为天下国家有九经，曰：修身也，尊贤也，亲亲也，敬大臣也，体群臣也，重庶民也，来百工也，柔远人也，怀诸侯也。夫修身则道立，尊贤则不惑，亲亲则诸父兄弟不怨，敬大臣则不眩，体群臣则士之报礼重，重庶民则百姓劝，来百工则财用足，柔远人则四方归之，怀诸侯则天下畏之。”", "para_ids": [2077]}
{"uid": 2078, "level": "normal", "h1": "《孔子家语》", "h2": "《哀公问政》第十七", "h3": "17．4", "text": "公曰：“为之奈何？”孔子曰：“斋絜盛服，非礼不动，所以修身也；去谗远色，贱利而贵德，所以尊贤也；爵其能，重其禄，同其好恶，所以笃亲亲也；官盛任使，所以敬大臣也；忠信重禄，所以劝士也；时使薄歛，所以子百姓也；日省月考，饩廪称事，所以来百工也；送往迎来，嘉善而矜不能，所以绥远人也；继绝世，举废邦，治乱持危，朝聘以时，厚往而薄来，所以怀诸侯也。治天下国家有九经，其所以行之者一也。凡事豫则立，不豫则废，言前定则不跲，事前定则不困，行前定则不疾，道前定则不穷。在下位不获于上，民弗可得而治矣；获于上有道，不信于友，不获于上矣；信于友有道，不顺于亲，不信于友矣；顺于亲有道，反诸身不诚，不顺于亲矣；诚身有道，不明于善，不诚于身矣。诚者、天之道也；诚之者、人之道也。夫诚、弗勉而中，不思而得，从容中道，圣人之所以定体也。诚之者，择善而固执之者也。”", "para_ids": [2078]}
{"uid": 2079, "level": "normal", "h1": "《孔子家语》", "h2": "《哀公问政》第十七", "h3": "17．5", "text": "公曰：“子之教寡人备矣，敢问行之所始。”孔子曰：“立爱自亲始，教民睦也；立敬自长始，教民顺也；教之慈睦，而民贵有亲；教以敬，而民贵用命。民既孝于亲，又顺以听命，措诸天下，无所不可。”公曰：“寡人既得闻此言也，惧不能果行而获罪咎。”", "para_ids": [2079]}
{"uid": 2080, "level": "normal", "h1": "《孔子家语》", "h2": "《哀公问政》第十七", "h3": "17．6", "text": "宰我问于孔子曰：“吾闻鬼神之名，而不知所谓，敢问焉。”孔子曰：“人生有气有魄。气者，神之盛也。众生必死，死必归土，此之谓鬼；魂气归天，此谓神。合鬼与神而享之，教之至也。骨肉弊于下，化为野土，其气扬于上，此神之著也。圣人因物之精，制为之极，明命鬼神，以为民之则，而犹以是为未足也。故筑为宫室，设为宗、祧，春、秋祭祀，以别亲踈，教民反古复始，不敢忘其所由生也。众之服自此，故听且速焉。教以二端，二端既立，报以二礼：建设朝事，燔燎羶、芗，所以报气也；荐黍稷，修肺、肝，加以郁鬯，所以报魄也。此教民修本反始崇爱，上下用情，礼之至也。君子反古复始，不忘其所由生。是以致其敬，发其情，竭力从事，不敢不自尽也，此之谓大教。昔者，文王之祭也，事死如事生，思死而不欲生，忌日则必哀，称讳则如见亲，祀之忠也，思之深，如见亲之所爱。祭欲见亲之颜色者，其唯文王与！《诗》云：‘明发不寐，有怀二人。’则文王之谓与。祭之明日，明发不寐，有怀二人，敬而致之，又从而思之。祭之日，乐与哀半，飨之必乐，已至必哀，孝子之情也。文王为能得之矣。”", "para_ids": [2080]}
{"uid": 2081, "level": "normal", "h1": "《孔子家语》", "h2": "《颜回》第十八", "h3": "18．1", "text": "鲁定公问于颜回曰：“子亦闻东野毕之善御乎？”对曰：“善则善矣。虽然，其马将必佚。”定公色不悦，谓左右曰：“君子固有诬人也。”颜回退。后三日，牧来诉之曰：“东野毕之马佚，两骖曳两服入于厩。”公闻之，越席而起，促驾召颜回。回至，公曰：“前日寡人问吾子以东野毕之御，而子曰：‘善则善矣，其马将佚。’不识吾子奚以知之？”颜回对曰：“以政知之。昔者，帝舜巧于使民，造父巧于使马。舜不穷其民力，造父不穷其马力；是以舜无佚民，造父无佚马。今东野毕之御也，升马执辔，衘体正矣；步骤驰骋，朝礼毕矣；历险致远，马力尽矣；然而犹乃求马不已。臣以此知之。”公曰：“善。诚若吾子之言也。吾子之言，其义大矣。愿少进乎。”颜回对曰：“臣闻之，鸟穷则啄，兽穷则玃，人穷则诈，马穷则佚。自古及今，未有穷其下而能无危者也。”公悦。遂以告孔子，孔子对曰：“夫其所以为颜回者，此之类也。岂足多哉？”", "para_ids": [2081]}
{"uid": 2082, "level": "normal", "h1": "《孔子家语》", "h2": "《颜回》第十八", "h3": "18．2", "text": "孔子在卫，昧旦晨兴，颜回侍侧，闻哭者之声甚哀。子曰：“回！汝知此何所哭乎？”对曰：“回以此哭声非但为死者而已，又有生离别者也。”子曰：“何以知之？”对曰：“回闻桓山之鸟，生四子焉。羽翼既成，将分于四海，其母悲鸣而送之。哀声有似于此，谓其往而不返也。回窃以音类知之。”孔子使人问哭者，果曰：“父死家贫，卖子以葬，与之长决。”子曰：“回也，善于识音矣！”", "para_ids": [2082]}
{"uid": 2083, "level": "normal", "h1": "《孔子家语》", "h2": "《颜回》第十八", "h3": "18．3", "text": "颜回问于孔子曰：“成人之行若何？”子曰：“达于情性之理，通于物类之变，知幽明之故，覩游气之原，若此可谓成人矣。既能成人，而又加之以仁义礼乐，成人之行也，若乃穷神知礼，德之盛也。”", "para_ids": [2083]}
{"uid": 2084, "level": "normal", "h1": "《孔子家语》", "h2": "《颜回》第十八", "h3": "18．4", "text": "颜回问于孔子曰：“臧文仲、武仲孰贤？”孔子曰：“武仲贤哉！”颜回曰：“武仲世称圣人，而身不免于罪，是智不足称也；好言兵讨，而挫锐于邾，是智不足名也。夫文仲、其身虽殁，而言不朽，恶有未贤？”孔子曰：“身殁言立，所以为文仲也。然犹有不仁者三，不智者三，是则不及武仲也。”回曰：“可得闻乎？”孔子曰：“下展禽，置六关，妾织蒲，三不仁。设虚器，纵逆祀，祠海鸟，三不智。武仲在齐，齐将有祸，不受其田，以避其难，是智之难也。夫臧武仲之智，而不容于鲁，抑有由焉，作而不顺，施而不恕也夫。《夏书》曰：‘念玆在玆，顺事恕施。’”", "para_ids": [2084]}
{"uid": 2085, "level": "normal", "h1": "《孔子家语》", "h2": "《颜回》第十八", "h3": "18．5", "text": "颜回问君子。孔子曰：“爱近仁，度近智，为己不重，为人不轻，君子也夫！”回曰：“敢问其次。”子曰：“弗学而行，弗思而得。小子勉之！”", "para_ids": [2085]}
{"uid": 2086, "level": "normal", "h1": "《孔子家语》", "h2": "《颜回》第十八", "h3": "18．6", "text": "仲孙何忌问于颜回曰：“仁者一言而必有益于仁智，可得闻乎？”回曰：“一言而有益于智，莫如预；一言而有益于仁，莫如恕。夫知其所不可由，斯知所由矣。”", "para_ids": [2086]}
{"uid": 2087, "level": "normal", "h1": "《孔子家语》", "h2": "《颜回》第十八", "h3": "18．7", "text": "颜回问小人。孔子曰：“毁人之善以为辩，狡讦怀诈以为智，幸人之有过，耻学而羞不能，小人也。”", "para_ids": [2087]}
{"uid": 2088, "level": "normal", "h1": "《孔子家语》", "h2": "《颜回》第十八", "h3": "18．8", "text": "颜回问子路曰：“力猛于德，而得其死者，鲜矣。盍慎诸焉？”孔子谓颜回曰：“人莫不知此道之美，而莫之御也，莫之为也何居？为闻者盍曰思也夫。”", "para_ids": [2088]}
{"uid": 2089, "level": "normal", "h1": "《孔子家语》", "h2": "《颜回》第十八", "h3": "18．9", "text": "颜回问于孔子曰：“小人之言，有同乎君子者，不可不察也。”孔子曰：“君子以行言，小人以舌言。故君子于为义之上，相疾也，退而相爱；小人于为乱之上，相爱也，退而相恶。”", "para_ids": [2089]}
{"uid": 2090, "level": "normal", "h1": "《孔子家语》", "h2": "《颜回》第十八", "h3": "18．10", "text": "颜回问朋友之际如何。孔子曰：“君子之于朋友也，心必有非焉而弗能谓吾不知其仁人也。不忘久德，不思久怨，仁矣夫。”", "para_ids": [2090]}
{"uid": 2091, "level": "normal", "h1": "《孔子家语》", "h2": "《颜回》第十八", "h3": "18．11", "text": "叔孙武叔见未仕于颜回。回曰：“宾之。”武叔多称人之过而己评论之。颜回曰：“固子之来辱也，宜有得于回焉？吾闻诸孔子曰：‘言人之恶，非所以美己；言人之枉，非所以正己。故君子攻其恶，无攻人之恶。’”", "para_ids": [2091]}
{"uid": 2092, "level": "normal", "h1": "《孔子家语》", "h2": "《颜回》第十八", "h3": "18．12", "text": "颜回谓子贡曰：“吾闻诸夫子，身不用礼，而望礼于人；身不用德，而望德于人，乱也。夫子之言，不可不思也。”", "para_ids": [2092]}
{"uid": 2093, "level": "normal", "h1": "《孔子家语》", "h2": "《子路初见》第十九", "h3": "19．1", "text": "子路见孔子，子曰：“汝何好乐？”对曰：“好长剑。”孔子曰：“吾非此之问也。徒谓以子之所能，而加之以学问，岂可及乎？”子路曰：“学岂益也哉？”孔子曰：“夫人君而无谏臣则失正，士而无教友则失听。御狂马不释策，操弓不反檠。木受绳则直，人受谏则圣，受学重问，孰不顺哉？毁仁恶士，必近于刑。君子不可不学。”子路曰：“南山有竹，不揉自直，斩而用之，达于犀革。以此言之，何学之有？”孔子曰：“括而羽之，镞而砺之，其入之不亦深乎？”子路再拜曰：“敬而受教。”", "para_ids": [2093]}
{"uid": 2094, "level": "normal", "h1": "《孔子家语》", "h2": "《子路初见》第十九", "h3": "19．2", "text": "子路将行，辞于孔子。子曰：“赠汝以车乎？赠汝以言乎？”子路曰：“请以言。”孔子曰：“不强不达，不劳无功，不忠无亲，不信无复，不恭失礼。慎此五者而已。”子路曰：“由请终身奉之。敢问亲交取亲若何？言寡可行若何？长为善士而无犯若何？”孔子曰：“汝所问苞在五者中矣。亲交取亲，其忠也；言寡可行，其信乎；长为善士而无犯于礼也。”", "para_ids": [2094]}
{"uid": 2095, "level": "normal", "h1": "《孔子家语》", "h2": "《子路初见》第十九", "h3": "19．3", "text": "孔子为鲁司寇，见季康子，康子不悦，孔子又见之。宰予进曰：“昔予也常闻诸夫子曰：‘王公不我聘，则弗动。’今夫子之于司寇也，日少而屈节数矣。不可以已乎？”孔子曰：“然。鲁国以众相陵，以兵相㬥之日久矣。而有司不治，则将乱也。其聘我者，孰大于是哉！”鲁人闻之，曰：“圣人将治，何不先自远刑罚。”自此之后，国无争者。孔子谓宰予曰：“违山十里，蟪蛄之声，犹在于耳，故政事莫如应之。”", "para_ids": [2095]}
{"uid": 2096, "level": "normal", "h1": "《孔子家语》", "h2": "《子路初见》第十九", "h3": "19．4", "text": "孔子兄子有孔蔑者，与宓子贱皆仕。孔子往过孔蔑而问之曰：“自汝之仕，何得何亡？”对曰：“未有所得，而所亡者三。王事若龙，学焉得习，是学不得明也；俸禄少，饘粥不及亲戚，是骨肉益踈也；公事多急，不得弔死问疾，是朋友之道阙也。其所亡者三，即谓此也。”孔子不悦，往过子贱，问如孔蔑。对曰：“自来仕者，无所亡其有所得者三。始诵之，今得而行之，是学益明也；俸禄所供，被及亲戚，是骨肉益亲也；虽有公事，而兼以弔死问疾，是朋友益笃也。”孔子喟然谓子贱曰：“君子哉若人！鲁无君子者，则子贱焉取此。”", "para_ids": [2096]}
{"uid": 2097, "level": "normal", "h1": "《孔子家语》", "h2": "《子路初见》第十九", "h3": "19．5", "text": "孔子侍坐于哀公。赐之桃与黍焉，哀公曰：“请。”孔子先食黍而后食桃。左右皆掩口而笑。公曰：“黍者所以雪桃，非为食之也。”孔子对曰：“丘知之矣。然夫黍者、五谷之长也，郊礼宗庙以为上盛。菓属有六，而桃为下，祭祀不用，不登郊庙。丘闻之，君子以贱雪贵，不闻以贵雪贱。今以五谷之长，雪菓之下者，是从上雪下，臣以为妨于教，害于义，故不敢。”公曰：“善哉！”", "para_ids": [2097]}
{"uid": 2098, "level": "normal", "h1": "《孔子家语》", "h2": "《子路初见》第十九", "h3": "19．6", "text": "子贡曰：“陈灵公宣婬于朝，泄冶正谏而杀之，是与比干谏而死同，可谓仁乎？”子曰：“比干于纣，亲则诸父，官则少师，忠报之心，在于宗庙而已。固必以死争之，冀身死之后，纣将悔寤，其本志情在于仁者也。泄冶之于灵公，位在大夫，无骨肉之亲，怀宠不去，仕于乱朝，以区区之一身，欲正一国之婬昏，死而无益，可谓狷矣。《诗》曰：‘民之多僻，无自立辟。’其泄冶之谓乎？”", "para_ids": [2098]}
{"uid": 2099, "level": "normal", "h1": "《孔子家语》", "h2": "《子路初见》第十九", "h3": "19．7", "text": "孔子相鲁。齐人患其将霸，欲败其政。乃选好女子八十人，衣以文饰而舞容玑，及文马四十驷，以遗鲁君。陈女乐、列文马于鲁城南高门外，季桓子微服往观之，再三，将受焉。告鲁君为周道游观，观之终日，怠于政事。子路言于孔子曰：“夫子可以行矣。”孔子曰：“鲁今且郊，若致膰于大夫，则是未废其常，吾犹可以止也。”桓子既受女乐，君臣婬荒，三日不听国政，郊又不致膰俎。孔子遂行，宿于郭屯。师已送，曰：“夫子非罪也？”孔子曰：“吾歌可乎？”歌曰：“彼妇人之口，可以出走；彼妇人之谒，可以死败。优哉游哉，聊以卒岁。”", "para_ids": [2099]}
{"uid": 2100, "level": "normal", "h1": "《孔子家语》", "h2": "《子路初见》第十九", "h3": "19．8", "text": "澹台子羽有君子之容，而行不胜其貌；宰我有文雅之辞，而智不充其辩。孔子曰：“里语云：‘相马以舆，相士以居，弗可废矣。’以容取人乎，则失之子羽；以辞取人乎，则失之宰予。”", "para_ids": [2100]}
{"uid": 2101, "level": "normal", "h1": "《孔子家语》", "h2": "《子路初见》第十九", "h3": "19．9", "text": "孔子曰：“君子以其所不能畏人，小人以其所不能不信人。故君子长人之才，小人抑人而取胜焉。”", "para_ids": [2101]}
{"uid": 2102, "level": "normal", "h1": "《孔子家语》", "h2": "《在厄》第二十", "h3": "20．1", "text": "楚昭王聘孔子，孔子往拜礼焉，路出于陈、蔡。陈、蔡大夫相与谋曰：“孔子圣贤，其所刺讥，皆中诸侯之病。若用于楚，则陈、蔡危矣。”遂使徒兵距孔子。孔子不得行，绝粮七日，外无所通，黎羹不充，从者皆病，孔子愈慷慨讲诵，絃歌不衰。乃召子路而问焉，曰：“《诗》云：‘匪兕匪虎，率彼旷野。’吾道非乎？奚为至于此？”子路愠，作色而对曰：“君子无所困。意者夫子未仁与？人之弗吾信也；意者夫子未智与？人之弗吾行也。且由也，昔者闻诸夫子：‘为善者，天报之以福；为不善者，天报之以祸。’今夫子积德怀义，行之久矣，奚居之穷也？”子曰：“由未之识也！吾语汝。汝以仁者为必信也，则伯夷、叔齐不饿死首阳；汝以智者为必用也，则王子比干不见剖心；汝以忠者为必报也，则关龙逄不见刑；汝以谏者为必听也，则伍子胥不见杀。夫遇不遇者，时也；贤不肖者，才也。君子博学深谋，而不遇时者，众矣。何独丘哉！且芝兰生于深林，不以无人而不芳；君子修道立德，不为穷困而败节，为之者人也，生死者命也。是以晋重耳之有霸心，生于曹、卫；越王句践之有霸心，生于会稽。故居下而无忧者，则思不远；处身而常逸者，则志不广。庸知其终始乎？”子路出。召子贡，告如子路。子贡曰：“夫子之道至大，故天下莫能容夫子，夫子盍少贬焉？”子曰：“赐！良农能稼，不必能穑；良工能巧，不能为顺；君子能修其道，纲而纪之，不必其能容。今不修其道，而求其容，赐，尔志不广矣！思不远矣！”子贡出。颜回入，问亦如之。颜回曰：“夫子之道至大，天下莫能容。虽然，夫子推而行之，世不我用，有国者之丑也。夫子何病焉！不容然后见君子。”孔子欣然叹曰：“有是哉，颜氏之子！吾亦使尔多财，吾为尔宰。”", "para_ids": [2102]}
{"uid": 2103, "level": "normal", "h1": "《孔子家语》", "h2": "《在厄》第二十", "h3": "20．2", "text": "子路问于孔子曰：“君子亦有忧乎？”子曰：“无也。君子之修行也，其未得之，则乐其意；既得之，又乐其治。是以有终身之乐，无一日之忧。小人则不然，其未之得也，患弗得之；既得之，又恐失之。是以有终身之忧，无一日之乐也。”", "para_ids": [2103]}
{"uid": 2104, "level": "normal", "h1": "《孔子家语》", "h2": "《在厄》第二十", "h3": "20．3", "text": "曾子弊衣而耕于鲁，鲁君闻之而致邑焉。曾子固辞不受。或曰：“非子之求，君自致之，奚固辞也？”曾子曰：“吾闻受人施者常畏人，与人者常骄人。纵君有赐，不我骄也。吾岂能勿畏乎？”终不受。孔子闻之，曰：“参之言足以全其节也。”", "para_ids": [2104]}
{"uid": 2105, "level": "normal", "h1": "《孔子家语》", "h2": "《在厄》第二十", "h3": "20．4", "text": "孔子厄于陈、蔡，从者七日不食。子贡以所赍货，窃犯围而出，告籴于野人，得米一石焉。颜回、仲由炊之于坏屋之下，有埃墨堕饭中，颜回取而食之。子贡自井望见之，不悦，以为窃食也，入问孔子曰：“仁人廉士穷，改节乎？”孔子曰：“改节即何称于仁廉哉？”子贡曰：“若回也，其不改节乎？”子曰：“然。”子贡以所饭告孔子，子曰：“吾信回之为仁久矣。虽汝有云，弗以疑也，其或者必有故乎？汝止，吾将问之。”召颜回曰：“畴昔予梦见先人，岂或启祐我哉。子炊而进饭，吾将进焉。”对曰：“向有埃墨堕饭中，欲置之，则不洁；欲弃之，则可惜。回即食之，不可祭也。”孔子曰：“然乎！吾亦食之。”颜回出。孔子顾谓二三子曰：“吾之信回也，非待今日也。”二三子由此乃服之。", "para_ids": [2105]}
{"uid": 2106, "level": "normal", "h1": "《孔子家语》", "h2": "《入官》第二十一", "h3": "21．1", "text": "子张问入官于孔子。孔子曰：“安身取誉为难。”子张曰：“为之如何？”", "para_ids": [2106]}
{"uid": 2107, "level": "normal", "h1": "《孔子家语》", "h2": "《入官》第二十一", "h3": "21．2", "text": "孔子曰：“己有善勿专，教不能勿怠，已过勿发，失言勿椅，不善勿遂，行事勿留。君子入官，自此六者，则身安誉至而政从矣。且夫忿数者，官狱所由生也；拒谏者，虑之所以塞也；慢易者，礼之所以失也；怠惰者，时之所以后也；奢侈者，财之所以不足也；专独者，事之所以不成也。君子入官，除此六者，则身安誉至而政从矣。", "para_ids": [2107]}
{"uid": 2108, "level": "normal", "h1": "《孔子家语》", "h2": "《入官》第二十一", "h3": "21．5", "text": "子张既闻孔子斯言，遂退而记之。", "para_ids": [2108]}
{"uid": 2109, "level": "normal", "h1": "《孔子家语》", "h2": "《困誓》第二十二", "h3": "22．1", "text": "子贡问于孔子曰：“赐倦于学，困于道矣。愿息于事君，可乎？”孔子曰：“《诗》云：‘温恭朝夕，执事有恪。’事君之难也。焉可息哉？”曰：“然则赐愿息于事亲。”孔子曰：“《诗》云：‘孝子不匮，永锡尔类。’事亲之难也。焉可以息哉？”曰：“然则赐请愿息于妻子。”孔子曰：“《诗》云：‘刑于寡妻，至于兄弟，以御于家邦。’妻子之难也。焉可以息哉？”曰：“然则赐愿息于朋友。”孔子曰：“《诗》云：‘朋友攸摄，摄以威仪。’朋友之难也。焉可以息哉？”曰：“然则赐愿息于耕矣。”孔子曰：“《诗》云：‘昼尔于茅，宵尔索绹，亟其乘屋，其始播百谷。’耕之难也。焉可以息哉？”曰：“然则赐将无所息者也？”孔子曰：“有焉。自望其广，则睪如也；视其高，则填如也；察其从，则隔如也。此其所以息也矣。”子贡曰：“大哉乎死也！君子息焉！小人休焉！大哉乎死也！”", "para_ids": [2109]}
{"uid": 2110, "level": "normal", "h1": "《孔子家语》", "h2": "《困誓》第二十二", "h3": "22．2", "text": "孔子自卫将入晋，至河，闻赵简子杀窦犨鸣犊及舜华，乃临河而叹曰：“美哉水，洋洋乎！丘之不济此，命也夫！”子贡趋而进曰：“敢问何谓也？”孔子曰：“窦犨鸣犊、舜华，晋之贤大夫也。赵简子未得志之时，须此二人而后从政。及其已得志也，而杀之。丘闻之，刳胎杀夭，则麒麟不至其郊；竭泽而渔，则蛟龙不处其渊；覆巢破卵，则凤凰不翔其邑。何则？君子违伤其类者也。鸟兽之于不义，尚知避之，况于人乎！”遂还，息于邹，作《槃琴》以哀之。", "para_ids": [2110]}
{"uid": 2111, "level": "normal", "h1": "《孔子家语》", "h2": "《困誓》第二十二", "h3": "22．3", "text": "子路问于孔子曰：“有人于此，夙兴夜寐，耕芸树艺；手足胼胝，以养其亲。然而名不称孝，何也？”孔子曰：“意者身不敬与？辞不顺与？色不悦与？古之人有言曰：‘人与己与不汝欺。’今尽力养亲，而无三者之阙，何谓无孝之名乎？”孔子曰：“由！汝志之，吾语汝。虽有国士之力，而不能自举其身，非力之少也，势不可也。夫内行不修，身之罪也；行修而名不彰，友之罪也；行修而名自立。故君子入则笃行，出则交贤，何为无孝之名乎？”", "para_ids": [2111]}
{"uid": 2112, "level": "normal", "h1": "《孔子家语》", "h2": "《困誓》第二十二", "h3": "22．4", "text": "孔子遭厄于陈、蔡之间，绝粮七日，弟子馁病，孔子絃歌。子路入见曰：“夫子之歌，礼乎？”孔子弗应，曲终而曰：“由来！吾语汝。君子好乐，为无骄也；小人好乐，为无慑也。其谁知之，子不我知而从我者乎？”子路悦，援戚而舞，三终而出。明日，免于厄，子贡执辔，曰：“二三子从夫子而遭此难也，其弗忘矣！”孔子曰：“善恶何也？夫陈、蔡之间，丘之幸也。二三子从丘者，皆幸也。吾闻之，君不困不成王，烈士不困行不彰，庸知其非激愤厉志之始于是乎在。”", "para_ids": [2112]}
{"uid": 2113, "level": "normal", "h1": "《孔子家语》", "h2": "《困誓》第二十二", "h3": "22．5", "text": "孔子之宋，匡人简子以甲士围之。子路怒，奋戟将与战。孔子止之，曰：“恶有修仁义而不免俗者乎？夫《诗》、《书》之不讲，礼乐之不习，是丘之过也；若以述先王好古法而为咎者，则非丘之罪也。命夫！歌！予和汝。”子路弹琴而歌，孔子和之，曲三终，匡人解甲而罢。", "para_ids": [2113]}
{"uid": 2114, "level": "normal", "h1": "《孔子家语》", "h2": "《困誓》第二十二", "h3": "22．6", "text": "孔子曰：“不观高崖，何以知巅坠之患；不临深泉，何以知没溺之患；不观巨海，何以知风波之患。失之者其不在此乎？士慎此三者，则无累于身矣。”", "para_ids": [2114]}
{"uid": 2115, "level": "normal", "h1": "《孔子家语》", "h2": "《困誓》第二十二", "h3": "22．7", "text": "子贡问于孔子曰：“赐既为人下矣，而未知为人下之道，敢问之。”子曰：“为人下者，其犹土乎。汩之深则出泉；树其壤则百谷滋焉，草木植焉，禽兽育焉。生则出焉，死则入焉。多其功而不意，恢其志而无不容。为人下者以此也。”", "para_ids": [2115]}
{"uid": 2116, "level": "normal", "h1": "《孔子家语》", "h2": "《困誓》第二十二", "h3": "22．8", "text": "孔子适郑，与弟子相失，独立东郭门外，或人谓子贡曰：“东门外有一人焉，其长九尺有六寸，河目隆颡，其头似尧，其颈似皋繇，其肩似子产，然自腰以下，不及禹者三寸，累然如丧家之狗。”子贡以告。孔子欣然而叹曰：“形状末也，如丧家之狗，然乎哉！然乎哉！”", "para_ids": [2116]}
{"uid": 2117, "level": "normal", "h1": "《孔子家语》", "h2": "《困誓》第二十二", "h3": "22．9", "text": "孔子适卫，路出于蒲，会公叔氏以蒲叛卫，而止之。孔子弟子有公良孺者，为人贤长，有勇力，以私车五乘，从夫子行，喟然曰：“昔吾从夫子，遇难于匡，又伐树于宋。今又遇困于此，命也夫！与其见夫子仍遇于难，宁我斗而死。”挺剑而合众，将与之战。蒲人惧曰：“苟无适卫，吾则出子。”乃盟孔子，而出之东门。孔子遂适卫。子贡曰：“盟可负乎？”孔子曰：“要我以盟，非义也。”卫侯闻孔子之来，喜而于郊迎之。问伐蒲，对曰：“可哉！”公曰：“吾大夫以为蒲者，卫之所以待晋楚也，伐之无乃不可乎？”孔子曰：“其男子有死之志，吾之所伐者，不过四五人矣。”公曰：“善。”卒不果伐。他日，灵公又与夫子语，见飞鴈过，而仰视之，色不悦。孔子乃逝。", "para_ids": [2117]}
{"uid": 2118, "level": "normal", "h1": "《孔子家语》", "h2": "《困誓》第二十二", "h3": "22．10", "text": "卫蘧伯玉贤，而灵公不用；弥子瑕不肖，反任之。史鱼骤谏而不从。史鱼病将卒，命其子曰：“吾在卫朝，不能进蘧伯玉、退弥子瑕，是吾为臣不能正君也。生而不能正君，则死无以成礼。我死，汝置尸牖下，于我毕矣。”其子从之。灵公弔焉，怪而问焉。其子以其父言告公。公愕然失容，曰：“是寡人之过也。”于是命之殡于客位，进蘧伯玉而用之，退弥子瑕而远之。孔子闻之，曰：“古之列谏之者，死则已矣，未有若史鱼死而尸谏，忠感其君者也。可不谓直乎？”", "para_ids": [2118]}
{"uid": 2119, "level": "normal", "h1": "《孔子家语》", "h2": "《五帝德》第二十三", "h3": "23．1", "text": "宰我问于孔子曰：“昔者吾闻诸荣伊曰：‘黄帝三百年。’请问：黄帝者，人也？抑非人也？何以能至三百年乎？”孔子曰：“禹、汤、文、武、周公，不可胜以观也。而上世黄帝之问，将谓先生难言之故乎？”宰我曰：“上世之传，隐微之说，卒采之辩，闇忽之意，非君子之道者，则予之问也固矣。”孔子曰：“可也。吾略闻其说，黄帝者，少典之子也，曰轩辕。生而神灵，弱而能言，幼齐叡庄，敦敏诚信。长聪明，治五气，设五量，抚万民，度四方，服牛乘马，扰驯猛兽，以与炎帝战于坂泉之野，三战而后克之。始垂衣裳，作为黼黻，治民，以顺天地之纪，知幽明之故，达死生存亡之说。播时百谷，尝味草木，仁厚及于鸟兽昆虫。考日月星辰，劳耳目，勤心力，用水火财物以生民。民赖其利，百年而死；民畏其神，百年而亡；民用其教，百年而移。故曰：黄帝三百年。”", "para_ids": [2119]}
{"uid": 2120, "level": "normal", "h1": "《孔子家语》", "h2": "《五帝德》第二十三", "h3": "23．2", "text": "宰我曰：“请问帝颛顼。”孔子曰：“五帝用说，三王有度。汝欲一日徧闻远古之说，躁哉予也！”宰我曰：“昔予也闻诸夫子曰：‘小子毋或宿。’故敢问。”孔子曰：“颛顼，黄帝之孙，昌意之子也，曰高阳。渊而有谋，䟽通以知远，养财以任地，履时以象天，依鬼神而制义，治气性以教众，洁诚以祭祀，巡四海以宁民。北至幽陵，南暨交趾，西扺流沙，东极蟠木，动静之类，小大之物，日月所照，莫不底属。”", "para_ids": [2120]}
{"uid": 2121, "level": "normal", "h1": "《孔子家语》", "h2": "《五帝德》第二十三", "h3": "23．3", "text": "宰我曰：“请问帝喾。”孔子曰：“玄枵之孙，乔极之子也，曰高辛。生而神异，自言其名。博施厚利，不于其身。聪以知远，明以察微。仁而威，惠而信，以顺天地之义。知民所急，修身而天下服，取地之财而节用之，抚教万民而诲利之，历日月之生朔而迎送之，明鬼神而敬事之。其色也和，其德也重，其动也时，其服也衷。春夏秋冬，育护天下，日月所照，风雨所至，莫不从化。”", "para_ids": [2121]}
{"uid": 2122, "level": "normal", "h1": "《孔子家语》", "h2": "《五帝德》第二十三", "h3": "23．4", "text": "宰我曰：“请问帝尧。”孔子曰：“高辛氏之子，曰陶唐。其仁如天，其智如神，就之如日，望之如云。富而不骄，贵而能降。伯夷典礼，龙夔典乐，舜时而仕，趋视四时，务先民始之，流四凶而天下服。其言不忒，其德不回，四海之内，舟轝所及，莫不夷说。”", "para_ids": [2122]}
{"uid": 2123, "level": "normal", "h1": "《孔子家语》", "h2": "《五帝德》第二十三", "h3": "23．5", "text": "宰我曰：“请问帝舜。”孔子曰：“乔牛之孙，瞽瞍之子也，曰有虞。舜孝友闻于四方，陶魰事亲，宽裕而温良，敦敏而知时，畏天而爱民，恤远而亲近。承受大命，依于二女。叡明智通，为天下帝。命二十二臣，率尧旧职，躬己而已。天平地成，巡狩四海，五载一始。三十年在位，嗣帝五十载。陟方岳，死于苍梧之野而葬焉。”", "para_ids": [2123]}
{"uid": 2124, "level": "normal", "h1": "《孔子家语》", "h2": "《五帝德》第二十三", "h3": "23．6", "text": "宰我曰：“请问禹。”孔子曰：“高阳之孙，鲧之子也，曰夏后。敏给克齐，其德不爽，其仁可亲，其言可信。声为律，身为度。亹亹穆穆，为纪为纲。其功为百神主，其惠为民父母。左准绳，右规矩，履四时，据四海，任皋繇、伯益以赞其治，兴六师以征不序。四极之内，民莫敢不服。”孔子曰：“予！大者如天，小者如言，民悦至矣。予也非其人也。”宰我曰：“予也不足以戒也。敬承命矣。”", "para_ids": [2124]}
{"uid": 2125, "level": "normal", "h1": "《孔子家语》", "h2": "《五帝德》第二十三", "h3": "23．7", "text": "他日，宰我以语子贡，子贡以复孔子。子曰：“吾欲以颜状取人也，则于灭明改之矣；吾欲以辞言取人也，则于宰我改之矣；吾欲以容貌取人也，则于子张改之矣。”宰我闻之惧，弗敢见焉。", "para_ids": [2125]}
{"uid": 2126, "level": "normal", "h1": "《孔子家语》", "h2": "《五帝》第二十四", "h3": "24．1", "text": "季康子问于孔子曰：“旧闻五帝之名，而不知其实，请问何谓五帝？”孔子曰：“昔丘也闻诸老聃曰：‘天有五行，木、火、金、水、土，分时化育，以成万物，其神谓之五帝。’古之王者，易代而改号，取法五行，五行更王，终始相生，亦象其义。故其为明王者，而死配五行。是以太皞配木，炎帝配火，黄帝配土，少皞配金，颛顼配水。”", "para_ids": [2126]}
{"uid": 2127, "level": "normal", "h1": "《孔子家语》", "h2": "《五帝》第二十四", "h3": "24．2", "text": "康子曰：“太皞氏其始之木何如？”孔子曰：“五行用事，先起于木。木、东方。万物之初皆出焉。是故王者则之，而首以木德王天下。其次则以所生之行、转相承也。”", "para_ids": [2127]}
{"uid": 2128, "level": "normal", "h1": "《孔子家语》", "h2": "《五帝》第二十四", "h3": "24．4", "text": "康子曰：“如此之言，帝王改号，于五行之德，各所统。则其所以相变者，皆主何事？”孔子曰：“所尚则各从其所王之德次焉。夏后氏以金德王而尚黑，大事敛用昏，戎事乘骊，牲用玄。殷人以水德，尚白，大事敛用日中，戎事乘翰，牲用白。周人以木德王，尚赤，大事敛用日出，戎事乘騵，牲用骍。此三代之所以不同。”", "para_ids": [2128]}
{"uid": 2129, "level": "normal", "h1": "《孔子家语》", "h2": "《五帝》第二十四", "h3": "24．5", "text": "康子曰：“唐、虞二帝，其所尚者何色？”孔子曰：“尧以火德王，色尚黄。舜以土德王，色尚青。”", "para_ids": [2129]}
{"uid": 2130, "level": "normal", "h1": "《孔子家语》", "h2": "《五帝》第二十四", "h3": "24．6", "text": "康子曰：“陶唐、有虞、夏后、殷、周独不得配五帝，意者德不及上古耶？将有限乎？”孔子曰：“古之平治水土及播殖百谷者众矣，唯勾龙兼食于社，而弃为稷神，易代奉之，无敢益者，明不可与等。故自太皞以降，逮于颛顼，其应五行而王，数非徒五，而配五帝，是其德不可以多也。”", "para_ids": [2130]}
{"uid": 2131, "level": "normal", "h1": "《孔子家语》", "h2": "《执辔》第二十五", "h3": "25．1", "text": "闵子骞为费宰，问政于孔子。子曰：“以德以法。夫德法者，御民之具，犹御马之有衘勒也。君者、人也；吏者、辔也；刑者、策也。夫人君之政，执其辔策而已。”子骞曰：“敢问古之为政。”孔子曰：“古者天子以内史为左右手，以德法为衘勒，以百官为辔，以刑罚为策，以万民为马，故御天下数百年而不失。善御马者，正衘勒，齐辔策，均马力，和马心。故口无声而马应，辔策不举而极千里。善御民者，壹其德法，正其百官，以均齐民力，和安民心。故令不再而民顺从，刑不用而天下治。是以天地德之，而兆民怀之。夫天地之所德，兆民之所怀，其政美，其民而称之。今人言五帝、三王者，其盛无偶，威察若存，其故何也？其法盛，其德厚，故思其德必称其人，朝夕祝之，升闻于天，上帝俱歆，用永厥世而丰其年。不能御民者，弃其德法，专用刑辟。譬犹御马，弃其衘勒而专用箠策，其不制也可必矣。夫无衘勒而用箠策，马必伤，车必败；无德法而用刑，民必流，国必亡。治国而无德法，则民无修；民无修，则迷惑失道。如此，上帝必以其为乱天道也。苟乱天道，则刑罚㬥，上下相谀，莫知念患，俱无道故也。今人言恶者，必比之于桀、纣，其故何也？其法不听，其德不厚。故民恶其残虐，莫不吁嗟，朝夕祝之，升闻于天，上帝不蠲，降之以祸罚，灾害并生，用殄厥世。故曰：德法者，御民之本。古之御天下者，以六官揔治焉。冢宰之官以成道，司徒之官以成德，宗伯之官以成仁，司马之官以成圣，司寇之官以成义，司空之官以成礼。六官在手以为辔，司会均仁以为纳。故曰：御四马者执六辔，御天下者正六官。是故善御马者，正身以揔辔，均马力，齐马心，廻旋曲折，唯其所之，故可以取长道，可赴急疾，此圣人所以御天地与人事之法则也。天子以内史为左右手，以六官为辔已，而天子与三公为执六官，均五教，齐五法，故亦唯其所引，无不如志。以之道，则国治；以之德，则国安；以之仁，则国和；以之圣，则国平；以之礼，则国定；以之义，则国义。此御政之术。过失，人情莫不有焉；过而改之，是谓不过。故属不理，分职不明，法政不一，百事失纪，曰乱。乱则饬冢宰。地而不殖，财物不蕃，万民饥寒，教训不行，风俗淫僻，人民流散，曰危。危则饬司徒。父子不亲，长幼失序，君臣上下，乖离异志，曰不和。不和则饬宗伯。贤能而失官爵，功劳而失赏禄，士卒疾怨，兵弱不用，曰不平。不平则饬司马。刑罚㬥乱，奸邪不胜，曰不义。不义则饬司寇。度量不审，举事失理，都鄙不修，财物失所，曰贫。贫则饬司空。故御者同是车马，或以取千里，或不及数百里；其所谓进退缓急异也。夫治者同是官法，或以致平，或以致乱者，亦其所以为进退缓急异也。古者，天子常以季冬考德正法，以观治乱。德盛者、治也。德薄者、乱也。故天子考德，则天下之治乱，可坐庙堂之上而知之。夫德盛则法修，德不盛则饬法与政，咸德而不衰。故曰：王者又以孟春论吏之德及功能。能德法者为有德，能行德法者为有行，能成德法者为有功，能治德法者为有智。故天子论吏而德法行，事治而功成。夫季冬正法，孟春论吏，治国之要。”", "para_ids": [2131]}
{"uid": 2132, "level": "normal", "h1": "《孔子家语》", "h2": "《执辔》第二十五", "h3": "25．2", "text": "子夏问于孔子曰：“商闻易之生人，及万物鸟兽昆虫，各有奇偶，气分不同，而凡人莫知其情，唯达道德者能原其本焉。天一，地二，人三，三三如九，九九八十一。一主日，日数十，故人十月而生。八九七十二，偶以从奇，奇主辰，辰主月，月主马，故马十二月而生。七九六十三，三主斗，斗主狗，故狗三月而生。六九五十四，四主时，时主豕，故豕四月而生。五九四十五，五主音，音主猨，故猨五月而生。四九三十六，六主律，律主鹿，故鹿六月而生。三九二十七，七主星，星主虎，故虎七月而生。二九一十八，八主风，风主虫，故虫八月而生。其馀各从其类也。鸟鱼生于阴，而属于阳，故皆卵生。鱼游于水，鸟游于云，故立冬则鷰雀入海化为蛤。蚕食而不饮，蝉饮而不食，蜉蝣不饮不食，万物之所以不同。介鳞夏食而冬蛰，龁吞者八窍而兽生，龃𪚅者九窍而胎生，四足者无羽翼，戴角者无上齿，无角无前齿者膏，有角无齿者脂，昼生者类父，夜生者似母，是以至阴主牝，至阳主牡。敢问其然乎？”孔子曰：“然。吾昔闻诸老聃亦如汝之言。”子夏曰：“商闻《山书》曰：地东西为纬，南北为经；山为积德，川为积刑；高者为生，下者为死；丘陵为牡，溪谷为牝；蜯蛤龟珠与日月而盛虚。是故坚土之人刚，弱土之人柔，墟土之人大，沙土之人细，息土之人美，耗土之人丑。食水者善游而耐寒，食土者无心而不息，食木者多力而不治，食草者善走而愚，食桑者有绪而蛾，食肉者勇毅而捍，食气者神明而寿，食谷者智惠而巧，不食者不死而神。故曰：羽虫三百有六十，而凤为之长；毛虫三百有六十，而鳞为之长；甲虫三百有六十，而龟为之长；鳞虫三百有六十，而龙为之长；倮虫三百有六十，而人为之长。此乾坤之美也，殊形异类之数。王者动必以道，静必顺理，以奉天地之性，而不害其所主，谓之仁圣焉。”子夏言终而出。子贡进曰：“商之论也何如？”孔子曰：“汝谓何也？”对曰：“微则微矣，然则非治世之待也。”孔子曰：“然，各其所能。”", "para_ids": [2132]}
{"uid": 2133, "level": "normal", "h1": "《孔子家语》", "h2": "《本命解》第二十六", "h3": "26．1", "text": "鲁哀公问于孔子曰：“人之命与性何谓也？”孔子对曰：“分于道，谓之命；形于一，谓之性；化于阴阳，象形而发，谓之生；化穷数尽，谓之死。故命者，性之始也；死者，生之终也。有始则必有终矣。人始生而有不具者五焉，目无见，不能食，不能行，不能言，不能化。及生三月而微煦，然后有见；八月生齿，然后能食；三年顖合，然后能言；十有六而精通，然后能化。阴穷反阳，故阴以阳变；阳穷反阴，故阳以阴化。是以男子八月生齿，八岁而齓。女子七月生齿，七岁而齓，十有四而化。一阳一阴，奇偶相配，然后道合化成。性命之端，形于此也。”公曰：“男子十六精通，女子十四而化，是则可以生民矣。而礼、男必三十而有室，女必二十而有夫也。岂不晚哉？”孔子曰：“夫礼言其极不是过也。男子二十而冠，有为人父之端；女子十五许嫁，有适人之道。于此而往，则自婚矣。群生闭藏乎阴，而为化育之始。故圣人因时以合耦。男子穷天数也。霜降而妇功成，嫁娵者行焉。冰泮而农桑起，婚礼而杀于此。男子者，任天道而长万物者也。知可为，知不可为；知可言，知不可言；知可行，知不可行者也。是故审其伦而明其别，谓之知，所以效疋夫之听也。女子者，顺男子之教而长其理者也。是故无专制之义，而有三从之道；幼从父兄，既嫁从夫，死从子，言无再醮之端，教令不出于闺门，事在供酒食而已，无阃外之非义也，不越境而奔丧，事无擅为，行无独成，参知而后动，可验而后言，昼不游庭，夜行以火，所以效疋妇之德也。”孔子遂言曰：“女有五不取：逆家子者，乱家子者，世有刑人子者，有恶疾子者，丧父长子者。妇有七出、三不去；七出者：不顺父母出者，无子者，婬僻者，嫉妬者，恶疾者，多口舌者，窃盗者。三不去者：谓有所取无所归一也，与共更三年之丧二也，先贫贱后富贵者三也。凡此圣人所以顺男女之际，重婚姻之始也。”", "para_ids": [2133]}
{"uid": 2134, "level": "normal", "h1": "《孔子家语》", "h2": "《本命解》第二十六", "h3": "26．2", "text": "孔子曰：“礼之所以象五行也，其义、四时也，故丧礼有举焉。有恩有义，有节有权，其恩厚者其服重。故为父母斩衰三年，以恩制者也。门内之治恩掩义，门外之治义掩恩。资于事父以事君，而敬同。贵贵尊尊，义之大者也。故为君亦服衰三年，以义制者也。三日而浴，三月而沐，期而练，毁不灭性，不以死伤生，丧不过三年，苴衰不补，坟不修，除服之日鼓素琴，示民有终也。凡此以节制者也。资于事父以事母，而爱同。天无二日，国无二君，家无二尊，以治之也。故父在为母齐衰朞者，见无二尊也。百官备，百物具，不言而事行者，扶而起；言而后事行者，杖而起；身自执事行者，面垢而已；此以权制者也。亲始死，三日不怠，三月不懈，朞悲号，三年忧，哀之杀也。圣人因杀以制节也。”", "para_ids": [2134]}
{"uid": 2135, "level": "normal", "h1": "《孔子家语》", "h2": "《论礼》第二十七", "h3": "27．1", "text": "孔子闲居，子张、子贡、言游侍。论及于礼，孔子曰：“居！汝三人者。吾语汝以礼周流无不遍也。”子贡越席而对曰：“敢问如何？”子曰：“敬而不中礼，谓之野；恭而不中礼，谓之给；勇而不中礼，谓之逆。”子曰：“给夺慈仁。”子贡曰：“敢问何以为中礼者？”子曰：“礼乎！夫礼所以制中也。”子贡退。言游进曰：“敢问礼也，领恶而全好者与？”子曰：“然。”子贡问：“何也？”子曰：“郊社之礼，所以仁鬼神也；禘尝之礼，所以仁昭穆也；馈奠之礼，所以仁死丧也；射飨之礼，所以仁乡党也；食飨之礼，所以仁宾客也。明乎郊社之义、禘尝之礼，治国其如指诸掌而已。是故以之居家有礼，故长幼辩；以之闺门有礼，故三族和；以之朝廷有礼，故官爵叙；以之田猎有礼，故戎事闲；以之军旅有礼，故武功成。是以宫室得其度，鼎俎得其象，物得其时，乐得其节，车得其轼，鬼神得其享，丧纪得其哀，辩说得其党，百官得其体，政事得其施。加于身而措于前，凡众之动，得其宜也。”言游退。子张进曰：“敢问礼何谓也？”子曰：“礼者，即事之治也。君子有其事，必有其治。治国而无礼，譬犹瞽之无相，伥伥乎何所之？譬如终夜有求于幽室之中，非烛何以见？故无礼则手足无所措，耳目无所加，进退揖让无所制。是以其居处，长幼失其别，闺门三族失其和，朝廷官爵失其序，田猎戎事失其策，军旅失其势，宫室失其度，鼎俎失其象，物失其时，乐失其节，车失其轼，鬼神失其飨，丧纪失其哀，辩说失其党，百官失其体，政事失其施。加于身而措于前，凡众之动失其宜。如此则无以祖祫四海。”子曰：“慎听之！汝三人者。吾语汝。礼犹有九焉，大飨有四焉。苟知此矣，虽在畎亩之中，事之，圣人矣。两君相见，揖让而入门，入门而悬兴；揖让而升堂，升堂而乐阕；下管象舞，夏籥序兴，陈其荐俎，序其礼乐，备其百官，如此而后君子知仁焉。行中规，旋中矩，銮和中采齐，客出于雍，彻以振羽。是故君子无物而不在于礼焉。入门而金作，示情也；升歌《清庙》，示德也；下管象舞，示事也。古之君子，不必亲相与言也，以礼乐相示而已。夫礼者、理也；乐者、节也。无理不动，无节不作。不能诗，于礼谬；不能乐，于礼素；薄于德，于礼虚。”子贡作而问曰：“然则夔其穷与？”子曰：“古之人与？上古之人也。达于礼而不达于乐，谓之素；达于乐而不达于礼，谓之偏。夫夔达于乐而不达于礼，是以传于此名也。古之人也。凡制度在礼，文为在礼，行之其在人也！”三子者、既得闻此论于夫子也，焕若发蒙焉。", "para_ids": [2135]}
{"uid": 2136, "level": "normal", "h1": "《孔子家语》", "h2": "《论礼》第二十七", "h3": "27．2", "text": "子夏侍坐于孔子，曰：“敢问《诗》云：‘恺悌君子，民之父母。’何如斯可谓民之父母？”孔子曰：“夫民之父母，必达于礼乐之源，以致五至而行三无，以横于天下。四方有败，必先知之，此之谓民之父母。”子夏曰：“敢问何谓五至？”孔子曰：“志之所至，《诗》亦至焉；《诗》之所至，礼亦至焉；礼之所至，乐亦至焉；乐之所至，哀亦至焉。《诗》、礼相成，哀乐相生，是以正明目而视之，不可得而见；倾耳而听之，不可得而闻。志气塞于天地，行之充于四海。此之谓五至矣。”子夏曰：“敢问何谓三无？”孔子曰：“无声之乐，无体之礼，无服之丧，此之谓三无。”子夏曰：“敢问三无，何诗近之？”孔子曰：“‘夙夜基命宥密’，无声之乐也；‘威仪逮逮，不可选也’，无体之礼也；‘凡民有丧，扶伏救之’，无服之丧也。”子夏曰：“言则美矣、大矣！言尽于此而已乎？”孔子曰：“何谓其然！吾语汝，其义犹有五起焉。”子夏曰：“何如？”孔子曰：“无声之乐，气至不违；无体之礼，威仪迟迟；无服之丧，内恕孔哀；无声之乐，所愿必从；无体之礼，上下和同；无服之丧，施及万邦。既然，而又奉之以三无私而劳天下，此之谓五起。”子夏曰：“何谓三无私？”孔子曰：“天无私覆，地无私载，日月无私照。其在《诗》曰：‘帝命不违，至于汤齐。汤降不迟，圣敬日跻。昭假迟迟，上帝是祗。’‘帝命式于九围。’是汤之德也。”子夏蹶然而起，负墙而立，曰：“弟子敢不志之？”", "para_ids": [2136]}
{"uid": 2137, "level": "normal", "h1": "《孔子家语》", "h2": "《观乡射》第二十八", "h3": "28．1", "text": "孔子观于乡射，喟然叹曰：“射之以乐也。何以射？何以听？循声而发，不失正鹄者，其唯贤者乎！若夫不肖之人，则将安能以求饮。《诗》云：‘发彼有的，以祈尔爵。’祈、求也，求所中以辞爵也。酒者、所以养老也，所以养病也。求中以辞爵者，辞其养也。是故士使之射而弗能，则辞以病，悬弧之义也。”于是退而与门人习射于矍相之圃，盖观者如墙堵焉。试射至于司马，使子路执弓矢，出列，延谓射之者曰：“奔军之将，亡国之大夫，与为人后，不得入。其馀皆入。”盖去者半。又使公罔之裘序点扬觯而语曰：“幼壮孝弟，耆老好礼，不从流俗，修身以俟死，者不？在此位也。”盖去者半。序点又扬觯而语曰：“好学不倦，好礼不变，耄期称道而不乱者，则在此位。”盖仅有存焉。射既阕，子路进曰：“由与二三子者之为司马，何如？”孔子曰：“能用命矣。”", "para_ids": [2137]}
{"uid": 2138, "level": "normal", "h1": "《孔子家语》", "h2": "《观乡射》第二十八", "h3": "28．2", "text": "孔子曰：“吾观于乡，而知王道之易易也。主人亲速宾及介，而众宾皆从之，至于正门之外，主人拜宾及介，而众宾自入，贵贱之义别矣。三揖至于阶，三让，以宾升，拜至，献、酬辞让之节繁；及介升，则省矣。至于众宾，升而受爵、坐祭、立饮，不酢而降，隆杀之义辨矣。工入，升歌三终，主人献宾；笙入三终，主人又献之。间歌三终，合乐三阕，工告“乐备”而遂出。一人扬觯，乃立司正焉，知其能和乐而不流也。宾酬主人，主人酬介，介酬众宾，少长以齿，终于沃、洗者焉，知其能弟长而无遗矣。降，脱履升座，修爵无算。饮酒之节，旰不废朝，暮不废夕。宾出，主人迎送，节文终遂焉，知其能安燕而不乱也。贵贱既明，降杀既辨，和乐而不流，弟长而无遗，安燕而不乱。此五者，足以正身安国矣。彼国安而天下安矣。故曰：吾观于乡，而知王道之易易也。”", "para_ids": [2138]}
{"uid": 2139, "level": "normal", "h1": "《孔子家语》", "h2": "《观乡射》第二十八", "h3": "28．3", "text": "子贡观于蜡。孔子曰：“赐也乐乎？”对曰：“一国之人皆若狂，赐未知其为乐也。”孔子曰：“百日之劳，一日之乐，百日之蜡，一日之泽，非尔所知也。张而不弛，文武弗能也；弛而不张，文武弗为也；一张一弛，文武之道也。”", "para_ids": [2139]}
{"uid": 2140, "level": "normal", "h1": "《孔子家语》", "h2": "《郊问》第二十九", "h3": "29．1", "text": "定公问于孔子曰：“古之帝王，必郊祀其祖以配天，何也？”孔子对曰：“万物本于天，人本乎祖。郊之祭也，大报本反始也，故以配上帝。天垂象，圣人则之，郊所以明天道也。”", "para_ids": [2140]}
{"uid": 2141, "level": "normal", "h1": "《孔子家语》", "h2": "《郊问》第二十九", "h3": "29．2", "text": "公曰：“寡人闻郊而莫同何也？”孔子曰：“郊之祭也，迎长日之至也。大报天而主日，配以月，故周之始郊，其月以日至，其日用上辛；至于启蛰之月，则又祈谷于上帝。此二者，天子之礼也。鲁无冬至大郊之事，降杀于天子，是以不同也。”", "para_ids": [2141]}
{"uid": 2142, "level": "normal", "h1": "《孔子家语》", "h2": "《郊问》第二十九", "h3": "29．3", "text": "公曰：“其言郊何也？”孔子曰：“兆丘于南，所以就阳位也，于郊，故谓之郊焉。”", "para_ids": [2142]}
{"uid": 2143, "level": "normal", "h1": "《孔子家语》", "h2": "《郊问》第二十九", "h3": "29．4", "text": "曰：“其牲器何如？”孔子曰：“上帝之牛角茧栗，必在涤三月。后稷之牛唯具，所以别事天神与人鬼也。牲用骍，尚赤也；用犊，贵诚也。扫地而祭，贵其质也。器用陶匏，以象天地性也。万物无可以称之者，故因其自然之体也。”", "para_ids": [2143]}
{"uid": 2144, "level": "normal", "h1": "《孔子家语》", "h2": "《郊问》第二十九", "h3": "29．5", "text": "公曰：“天子之郊，其礼仪可得闻乎？”孔子对曰：“臣闻天子卜郊，则受命于祖庙，而作龟于祢宫，尊祖亲考之义也。卜之日，王亲立于泽宫，以听誓命，受教谏之义也。既卜，献命库门之内，所以戒百官也。将郊，则供天子皮弁以听报，示民严上也。郊之日，丧者不敢哭，凶服者不敢入国门，氾扫清路，行者毕止，弗命而民听，敬之至也。天子大裘以黼之，被裘象天，乘素车，贵其质也。旂十有二旒，龙章而设日月，所以法天也。既至泰坛，王脱裘矣，服衮以临燔柴，戴冕藻十有二旒，则天数也。臣闻之：诵《诗》三百，不足以一献；一献之礼，不足以大飨；大飨之礼，不足以大旅；大旅具矣，不足以飨帝。是以君子无敢轻议于礼者也。”", "para_ids": [2144]}
{"uid": 2145, "level": "normal", "h1": "《孔子家语》", "h2": "《五刑解》第三十", "h3": "30．1", "text": "冉有问于孔子曰：“古者三皇、五帝不用五刑，信乎？”孔子曰：“圣人之设防，贵其不犯也；制五刑而不用，所以为至治也。凡民之为奸邪、窃盗、靡法、妄行者，生于不足，不足生于无度。无度，则小者偷惰，大者侈靡，各不知节。是以上有制度，则民知所止，民知所止则不犯。故虽有奸邪、贼盗、靡法、妄行之狱，而无陷刑之民。不孝者、生于不仁，不仁者、生于丧祭之礼也，明丧祭之礼，所以教仁爱也。能致仁爱，则服丧思慕。祭祀不解人子馈养之道。丧祭之礼明，则民孝矣。故虽有不孝之狱，而无陷刑之民。杀上者、生于不义。义所以别贵贱，明尊卑也。贵贱有别，尊卑有序，则民莫不尊上而敬长。朝聘之礼者，所以明义也。义必明，则民不犯。故虽有杀上之狱，而无陷民之刑。斗变者、生于相陵；相陵者、生于长幼无序而遗敬让。乡饮酒之礼者，所以明长幼之序而崇敬让也。长幼必序，民怀敬让。故虽有变斗之狱，而无陷刑之民。淫乱者、生于男女无别；男女无别，则夫妇失义。婚姻聘享者，所以别男女、明夫妇之义也。男女既别，夫妇既明，故虽有淫乱之狱，而无陷刑之民。此五者、刑罚之所从生，各有源焉。不豫塞其源，而辄绳之以刑，是谓为民设穽而陷之也。刑罚之源，生于嗜慾不节。夫礼度者，所以御民之嗜慾而明好恶，顺天道。礼度既陈，五教毕修，而民犹或未化，尚必明其法典，以申固之。其犯奸邪、靡法、妄行之狱者，则饬制量之度；有犯不孝之狱者，则饬丧祭之礼；有犯杀上之狱者，则饬朝觐之礼；有犯斗变之狱者，则饬乡饮酒之礼；有犯婬乱之狱者，则饬婚聘之礼。三皇、五帝之所化民者如此。虽有五刑之用，不亦可乎？”孔子曰：“大罪有五，而杀人为下。逆天地者罪及五世，诬文武者罪及四世，逆人伦者罪及三世，谋鬼神者罪及二世，手杀人者罪止其身。故曰：大罪有五，而杀人为下矣。”", "para_ids": [2145]}
{"uid": 2146, "level": "normal", "h1": "《孔子家语》", "h2": "《五刑解》第三十", "h3": "30．2", "text": "冉有问于孔子曰：“先王制法，使刑不上于大夫，礼不下于庶人。然则大夫犯罪，不可以加刑，庶人之行事，不可以治于礼乎？”孔子曰：“不然。凡治君子，以礼御其心，所以属之以廉耻之节也。故古之大夫，其有坐不廉污秽而退放之者，不谓之不廉污秽，而退放，则曰：簠簋不饬。有坐婬乱、男女无别者，不谓之婬乱、男女无别，则曰：帷幕不修也。有坐罔上不忠者，不谓之罔上不忠，则曰：臣节未著。有坐罢软不胜任者，不谓之罢软不胜任，则曰：下官不职。有坐干国之纪者，不谓之干国之纪，则曰：行事不请。此五者，大夫既自定有罪名矣，而犹不忍斥然正以呼之也。既而为之讳，所以媿耻之。是故大夫之罪，其在五刑之域者，闻而谴发，则白冠厘缨，盘水加剑，造乎阙而自请罪，君不使有司执缚牵掣而加之也。其有大罪者，闻命则北面再拜，跪而自裁，君不使人捽引而刑杀之也，曰：子大夫自取之耳。吾遇子有礼矣。以刑不上大夫，而大夫亦不失其罪者，教使然也。凡所谓礼不下庶人者，以庶人遽其事而不能充礼，故不责之以备礼也。”冉求跪然免席曰：“言则美矣！求未之闻。”退而记之。", "para_ids": [2146]}
{"uid": 2147, "level": "normal", "h1": "《孔子家语》", "h2": "《刑政》第三十一", "h3": "31．1", "text": "仲弓问于孔子曰：“雍闻至刑无所用政，至政无所用刑。至刑无所用政，桀、纣之世是也；至政无所用刑，成、康之世是也。信乎？”孔子曰：“圣人之治化也，必刑政相参焉。太上以德教民，而以礼齐之。其次以政言导民，以刑禁之，刑不刑也。化之弗变，导之弗从，伤义以败俗，于是乎用刑矣。颛五刑必即天伦，行刑罚则轻无赦。刑、侀也；侀、成也。壹成而不可更，故君子尽心焉。”", "para_ids": [2147]}
{"uid": 2148, "level": "normal", "h1": "《孔子家语》", "h2": "《刑政》第三十一", "h3": "31．2", "text": "仲弓曰：“古之听讼，尤罚丽于事，不以其心，可得闻乎？”孔子曰：“凡听五刑之讼，必原父子之情，立君臣之义以权之；意论轻重之序，慎深浅之量以别之；悉其聪明，正其忠爱以尽。大司寇正刑明辟以察狱，狱必三讯焉。有旨无简，则不听也。附从轻，赦从重，疑狱则泛与众共之，疑则赦之，皆以小大之比成之。是故爵人必于朝，与众共之也；刑人必于市，与众弃之也。古者公家不畜刑人，大夫弗养其。士遇之涂，弗与之言，屏诸四方，唯其所之，弗及与政，弗欲生之也。”", "para_ids": [2148]}
{"uid": 2149, "level": "normal", "h1": "《孔子家语》", "h2": "《刑政》第三十一", "h3": "31．3", "text": "仲弓曰：“听狱，狱之成成何官？”孔子曰：“成狱于吏，吏以狱之成告于正；正既听之，乃告大司寇；大司寇听之，乃奉于王；王命三公卿士，参听棘木之下，然后乃以狱之成疑于王。王三宥之，以听命而制刑焉。所以重之也。”", "para_ids": [2149]}
{"uid": 2150, "level": "normal", "h1": "《孔子家语》", "h2": "《刑政》第三十一", "h3": "31．4", "text": "仲弓曰：“其禁何禁？”孔子曰：“巧言破律，遁名改作，执左道与乱政者，杀；作婬声，造异服，设伎奇器以荡上心者，杀；行伪而坚，言诈而辩，学非而博，顺非而泽，以惑众者，杀；假于鬼神时日卜筮以疑众者，杀。此四诛者，不以听。”", "para_ids": [2150]}
{"uid": 2151, "level": "normal", "h1": "《孔子家语》", "h2": "《刑政》第三十一", "h3": "31．5", "text": "仲弓曰：“其禁尽于此而已？”孔子曰：“此其急者。其馀禁者十有四焉。命服命车不粥于市；珪璋璧琮不粥于市；宗庙之器不粥于市；兵军旍旗不粥于市；牺牲秬鬯不粥于市；戎器兵甲不粥于市；用器不中度，不粥于市；布帛精麤不中数，广狭不中量，不粥于市；奸色乱正色，不粥于市；文锦珠玉之器，雕饰靡丽，不粥于市；衣服饮食不粥于市；果食不时，不粥于市；五木不中伐，不粥于市；鸟兽鱼鳖不中杀，不粥于市。凡执此禁以齐众者，不赦过也。”", "para_ids": [2151]}
{"uid": 2152, "level": "normal", "h1": "《孔子家语》", "h2": "《礼运》第三十二", "h3": "32．1", "text": "孔子为鲁司寇，与于蜡。既宾，事毕，乃出游于观之上，喟然而叹。言偃侍，曰：“夫子何叹也？”孔子曰：“昔大道之行也，与三代之英，吾未之逮，而有记焉。大道之行也，天下为公，选贤与能，讲信修睦。故人不独亲其亲，不独子其子。老有所终，壮有所用，幼有所长，矜寡孤疾皆有所养。货恶其弃于地也，不必藏于己；力恶其不出于身也，不必为人。是以奸谋闭而弗兴，盗窃乱贼不作，故外户而不闭。谓之大同。今大道既隐，天下为家，各亲其亲，各子其子。货则为己，力则为人。大人世及以为常，城郭沟池以为固。禹、汤、文、武、成王、周公，由此而选，未有不谨于礼者也。礼之所兴，与天地并。如有不由礼而在位者，则以为殃。”", "para_ids": [2152]}
{"uid": 2153, "level": "normal", "h1": "《孔子家语》", "h2": "《礼运》第三十二", "h3": "32．2", "text": "言偃复问曰：“如此乎礼之急也？”孔子曰：“夫礼、先王所以承天之道，以治人之情，列其鬼神，达于丧、祭、乡、射、冠、婚、朝、聘。故圣人以礼示之，则天下国家可得以礼正矣。”", "para_ids": [2153]}
{"uid": 2154, "level": "normal", "h1": "《孔子家语》", "h2": "《礼运》第三十二", "h3": "32．3", "text": "言偃曰：“今之在位，莫知由礼，何也？”孔子曰：“呜呼！哀哉！我观周道，幽、厉伤也。吾舍鲁何适？夫鲁之郊及禘皆非礼也。周公其已衰矣，杞之郊也禹，宋之郊也契，是天子之事守也。天子杞宋以二王之后。周公摄政，致太平，而与天子同是礼也。诸侯祭社稷宗庙，上下皆奉其典，而祝嘏莫敢易其常法，是谓大嘉。今使祝嘏辞说徒藏于宗祝巫史，非礼也，是谓幽国。醆斝及尸君，非礼也，是谓僭君。冕弁兵革藏于私家，非礼也，是谓胁君。大夫具官，祭器不假，声乐皆具，非礼也，是谓乱国。故仕于公曰臣，仕于家曰仆。三年之丧，与新有婚者，朞不使也。以衰裳入朝，与家仆杂居齐齿，非礼也，是谓臣与君共国。故天子有田以处其子孙，诸侯有国以处其子孙，大夫有采以处其子孙，是谓制度。天子适诸侯，必舍其宗庙，而不以礼籍入，是谓天子坏法乱纪。诸侯非问疾弔丧而入诸臣之家，是谓君臣为谑。故夫礼者、君之柄，所以别嫌明微，傧鬼神，考制度，别仁义，立政教，安君臣上下也。故政不正则君位危，君位危则大臣倍，小臣窃。刑肃而俗敝，则法无常，法无常则礼无别，礼无别则士不事、民不归。是谓疵国。是故夫政者，君之所以藏身也。必本之天，郊以降命。命教于社之谓效地，降于祖庙之谓仁义，降于山川之谓兴作，降于五祀之谓制度。此圣人所以藏身固也。圣人参于天地，并于鬼神，以治政也。处其所存，礼之序也。翫其所乐，民之治也。天生时，地生财，人、其父生而师教之，四者君以政用之，所以立于无过之地也。君者、人所明，非明人者也；人所养，非养人者也；人所事，非事人者也。夫君者、明人则有过，养人则不足，事人则失位。故百姓则君以自治，养君以自安，事君以自显。是以礼达而分定，人皆爱其死而患其生。是故用人之智去其诈，用人之勇去其怒，用人之仁去其贪。故国有患，君死社稷，谓之义。大夫死宗庙，谓之变。凡圣人能以天下为一家，以中国为一人者，非意之也，必知其情，从于其义，明于其利，达于其患，然后能为之。何谓人情？喜、怒、哀、惧、爱、恶、欲，七者弗学而能。何谓人义？父慈、子孝、兄良、弟悌、夫义、妇听、长惠、幼顺、君仁，臣忠，十者谓之人义。讲信修睦，谓之人利；争夺相杀，谓之人患。圣人之所以治人七情，修十义，讲信修睦，尚辞让，去争夺，舍礼何以治之？饮食男女，人之大欲存焉；死亡贫苦，人之大恶存焉。欲恶者，人之大端也。人藏其心，不可测度也，美恶皆在其心，不见其色也。欲以一穷之，舍礼何以哉？故人者，天地之德，阴阳之交，鬼神之会，五行之秀也。故天秉阳，垂日星；地秉阴，载山川；播五行于四时，和四气而后月生。是以三五而盈，三五而缺。五行之动，共相竭也。五行、四气、十二月，还相为本；五声、六律、十二管，还相为宫；五味、六和、十二食，还相为质；五色、六章、十二衣，还相为质。故人者，天地之心而五行之端也。食味、别声、被色而生者也。圣人作则，必以天地为本，以阴阳为端，以四时为柄，日星为纪，月为量，鬼神以为徒，五行以为质，礼义以为器，人情以为田，四灵以为畜。以天地为本，故物可举；以阴阳为端，故人情可睹；以四时为柄，故事可劝；以日星为纪，故业可别；以月为量，故功有艺；鬼神以为徒，故事有守；五行以为质，故事可复；礼义以为器，故事行有考；人情以为田，故人以为奥；四灵以为畜，故饮食有由。何谓四灵？麟、凤、龟、龙，谓之四灵。故龙以为畜，而鱼鲔不谂；凤以为畜，而鸟不翅；麟以为畜，而兽不；龟以为畜，而人情不失。先王秉蓍龟，列祭祀，瘗缯，宣祝嘏辞说，设制度。故国有礼，官有御，事有职，礼有序。先王患礼之不达于下也，故飨帝于郊，所以定天位也。祀社于国，所以列地利也。禘祖庙，所以本仁也。旅山川，所以傧鬼神也。祭五祀，所以本事也。故宗祝在庙，三公在朝，三老在学，王前巫而后史，卜筮鼓侑，皆在左右，王中，心无违也，以守至正。是以礼行于郊，而百神受职焉；礼行于社，而百货可极焉；礼行于祖庙，而慈孝服焉；礼行于五祀，而正法则焉。故郊、社、祖庙、山川、五祀，义之修而礼之藏。夫礼、必本于太一，分而为天地，转而为阴阳，变而为四时，列而为鬼神。其降曰命。其官于天也，协于分艺，其居于人也曰养。所以讲信修睦，而固人之肌肤之会、筋骸之束也；所以养生送死，事鬼神之大端；所以达天道，顺人情之大窦。故唯圣人为知礼之不可以已也。故破国、丧家、亡人，必先去其礼。故礼之于人也，犹酒之有糱也。君子以厚，小人以薄。圣王修义之柄、礼之序，以治人情。故人情者，圣王之田也；修礼以耕之，陈义以种之，讲学以耨之，本仁以聚之，播乐以安之。故礼者、义之实也。协诸义而协，则礼虽先王未之有，可以义起焉。义者、艺之分、仁之节也。协诸艺，讲于仁，得之者强，失之者丧。仁者、义之本也、顺之体也，得之者尊。故治国不以礼，犹无耜而耕也；为礼而不本于义，犹耕而不种也；为义而不讲于学，犹种而不耨也；讲之以学而不合之以仁，犹耨而不获也；合之以仁而不安之以乐，犹获而不食也；安之以乐而不达于顺，犹食而不肥也。四体既正，肤革充盈，人之肥也；父子笃，兄弟睦，夫妇和，家之肥也；大臣法，而小臣廉，官职相序，君臣相正，国之肥也。天子以德为车，以乐为御，诸侯以礼相与，大夫以法相序，士以信相考，百姓以睦相守，天下之肥也，是谓大顺。大顺者、所以养生送死，事鬼神之常也。故事大积焉而不苑，并行而不谬，细行而不失，深而通，茂而不间，连而不相及，动而不相害也，此顺之至也。故明于顺，然后乃能守危也。夫礼之不同也、不丰也、不杀也，所以持情而合危也。山者不使居川，渚者不使居原，用水、火、金、木，饮食必时，冬合男女，春颁爵位，必当年、德，皆所谓顺也。用民必顺，故无水旱昆虫之灾，民无凶饥妖孽之疾，故天不爱其道，地不爱其宝，人不爱其情。是以天降甘露，地出醴泉，山出器车，河出马图，凤凰麒麟皆在近郊，龟龙在宫沼，其馀鸟兽及卵胎，皆可俯而窥也。则是无故，先王能循礼以达义，体信以达顺。此顺之实也。”", "para_ids": [2154]}
{"uid": 2155, "level": "normal", "h1": "《孔子家语》", "h2": "《冠颂》第三十三", "h3": "33．1", "text": "邾隐公既即位，将冠，使大夫因孟懿子问礼于孔子。子曰：“其礼如世子之冠。冠于阼者，以著代也。醮于客位，加其有成也，三加弥尊，导喻其志也。冠而字之，敬其名也。虽天子之元子，犹士也。其礼无变，天下无生而贵者故也。行冠事必于祖庙，以祼享之礼以将之，以金石之乐节也；所以自卑而尊先祖，示不敢擅。”", "para_ids": [2155]}
{"uid": 2156, "level": "normal", "h1": "《孔子家语》", "h2": "《冠颂》第三十三", "h3": "33．2", "text": "懿子曰：“天子未冠即位，长亦冠也。”孔子曰：“古者，王世子虽幼，其即位则尊为人君。人君治成人之事者，何冠之有？”", "para_ids": [2156]}
{"uid": 2157, "level": "normal", "h1": "《孔子家语》", "h2": "《冠颂》第三十三", "h3": "33．3", "text": "懿子曰：“然则诸侯之冠异天子与？”孔子曰：“君薨而世子主丧，是亦冠也已。人君无所殊也。”", "para_ids": [2157]}
{"uid": 2158, "level": "normal", "h1": "《孔子家语》", "h2": "《冠颂》第三十三", "h3": "33．4", "text": "懿子曰：“今邾君之冠非礼也？”孔子曰：“诸侯之有冠礼也，夏之末造也，有自来矣。今无讥焉。天子冠者，武王崩，成王年十有三而嗣立。周公居冢宰，摄政以治天下。明年夏六月，既葬，冠成王而朝于祖，以见诸侯，示有君也。周公命祝雍作颂，曰：‘祝王达而未幼。’祝雍辞曰：‘使王近于民，远于年，啬于时，惠于财，亲贤而任能。’其颂曰：‘令月吉日，王始加元服。去王幼志，心衮职，钦若昊天，六合是式，率尔祖考，永永无极。’此周公之制也。”", "para_ids": [2158]}
{"uid": 2159, "level": "normal", "h1": "《孔子家语》", "h2": "《冠颂》第三十三", "h3": "33．5", "text": "懿子曰：“诸侯之冠，其所以为宾主何也？”孔子曰：“公冠则以卿为宾，无介，公自为主，迎宾揖，升自阼，立于席北。其醴也，则如士，飨之以三献之礼。既醴，降自阼。诸侯非公而自为主者，其所以异，皆降自西阶，玄端与皮弁异。朝服素毕，公冠四加，玄冕祭。其酬币于宾，则束帛乘马。王太子庶子之冠拟焉，皆天子自为主。其礼与士无变，飨食宾也，皆同。”", "para_ids": [2159]}
{"uid": 2160, "level": "normal", "h1": "《孔子家语》", "h2": "《冠颂》第三十三", "h3": "33．6", "text": "懿子曰：“始冠必加缁布之冠，何也？”孔子曰：“示不亡古。太古冠布，斋则缁之。其緌也，吾未之闻也。今则冠而币之，可也。”", "para_ids": [2160]}
{"uid": 2161, "level": "normal", "h1": "《孔子家语》", "h2": "《冠颂》第三十三", "h3": "33．7", "text": "懿子曰：“三王之冠，其异何也？”孔子曰：“周弁，殷冔，夏收，一也。三王共皮弁素绩，委貌、周道也；章甫、殷道也；毋追、夏后氏之道。”", "para_ids": [2161]}
{"uid": 2162, "level": "normal", "h1": "《孔子家语》", "h2": "《庙制》第三十四", "h3": "34．1", "text": "卫将军文子将立先君之庙于其家，使子羔访于孔子。子曰：“公庙设于私家，非古礼之所及，吾弗知。”子羔曰：“敢问尊卑上下立庙之制，可得而闻乎？”孔子曰：“天下有王，分地建国，设祖宗，乃为亲踈贵贱多少之数。是故天子立七庙，三昭三穆，与太祖之庙而七；太祖近庙，皆月祭之，远庙为祧，有二祧焉，享尝乃止。诸侯立五庙，二昭二穆，与太祖之庙而五，祖考庙，享尝乃止。大夫立三庙，一昭一穆，与太祖之庙而三，享尝乃止。士立一庙，曰考庙，王考无庙，合而享尝乃止。庶人无庙，四时祭于寝。此自有虞以至于周之所不变也。凡四代帝王之所谓郊者，皆以配天；其所谓禘者，皆五年大祭之所及也。应为太祖者，则其庙不毁；不及太祖，虽在禘郊，其庙则毁矣。古者，祖有功而宗有德，诸见祖宗者，其庙皆不毁。”", "para_ids": [2162]}
{"uid": 2163, "level": "normal", "h1": "《孔子家语》", "h2": "《庙制》第三十四", "h3": "34．2", "text": "子羔问曰：“祭典云：‘虞氏祖颛顼而宗尧；夏后氏亦祖颛顼而宗禹；殷人祖契而宗汤；周人祖文王而宗武王。’此四祖四宗，或乃异代，或其考祖之有功德，其庙可也。若有虞宗尧，夏祖颛顼，皆异代之有功德者也。亦可以存其庙乎？”孔子曰：“善，如汝所问也。如殷周之祖宗，其庙可以不毁。其他祖宗者，功德不殊，虽在殊代，亦可以无疑矣。《诗》云：‘蔽茀甘棠，勿翦勿伐。’邵伯所憩，周人之于邵公也，爱其人，犹敬其所舍之树。况祖宗其功德而可以不尊奉其庙焉？”", "para_ids": [2163]}
{"uid": 2164, "level": "normal", "h1": "《孔子家语》", "h2": "《辩乐解》第三十五", "h3": "35．1", "text": "孔子学琴于师襄子。襄子曰：“吾虽以击磬为官，然能于琴。今子于琴已习，可以益矣。”孔子曰：“丘未得其数也。”有间，曰：“已习其数，可以益矣。”孔子曰：“丘未得其志也。”有间，曰：“已习其志，可以益矣。”孔子曰：“丘未得其为人也。”有间，曰。孔子有所缪然思焉，有所睪然高望而远眺，曰：“丘迨得其为人矣。黮而黑，颀然长，旷如望羊，掩有四方，非文王其孰能为此？”师襄子避席叶拱而对曰：“君子圣人也！其传曰：《文王操》。”", "para_ids": [2164]}
{"uid": 2165, "level": "normal", "h1": "《孔子家语》", "h2": "《辩乐解》第三十五", "h3": "35．2", "text": "子路鼓琴，孔子闻之，谓冉有曰：“甚矣，由之不才也！夫先王之制音也，奏中声以为节，入于南，不归于北。夫南者、生育之乡，北者、杀伐之城。故君子之音，温柔居中，以养生育之气。忧愁之感，不加于心；暴厉之动，不在于体。夫然者、乃所谓治安之风也。小人之音则不然，亢丽微末，以象杀伐之气；中和之感，不载于心；温和之动，不存于体。夫然者，乃所以为乱之风。昔者，舜弹五絃之琴，造《南风》之诗，其诗曰：‘南风之薰兮，可以解吾民之愠兮；南风之时兮，可以阜吾民之财兮。’唯修此化，故其兴也勃焉。德如泉流，至于今，王公大人述而弗忘。殷纣好为北鄙之声，其废也忽焉，至于今，王公大人举以为诫。夫舜起布衣，积德含和，而终以帝。纣为天子，荒淫暴乱，而终以亡。非各所修之致乎？由，今也匹夫之徒，曾无意于先王之制，而习亡国之声，岂能保其六七尺之体哉？”冉有以告子路。子路惧而自悔，静思不食，以至骨立。夫子曰：“过而能改，其进矣乎！”", "para_ids": [2165]}
{"uid": 2166, "level": "normal", "h1": "《孔子家语》", "h2": "《辩乐解》第三十五", "h3": "35．3", "text": "周宾牟贾侍坐于孔子。孔子与之言，及乐，曰：“夫《武》之备戒之以久，何也？”对曰：“病不得其众也。”“咏叹之，淫液之，何也？”对曰：“恐不逮事也。”“发扬蹈厉之已蚤，何也？”对曰：“及时事也。”“《武》坐，致右而轩左，何也？”对曰：“非《武》坐也。”“声淫及商，何也？”对曰：“非《武》音也。”孔子曰：“若非《武》音，则何音也？”对曰：“有司失其传也。”孔子曰：“唯，丘闻诸苌弘，亦若吾子之言是也。若非有司失其传，则武王之志荒矣。”宾牟贾起，免席而请曰：“夫《武》之备戒之以久，则既闻命矣。敢问遟矣而又久立于缀，何也？”子曰：“居，吾语尔。夫乐者，象成者也。揔干而山立，武王之事也。发扬蹈厉，太公之志也。《武》乱皆坐，周、邵之治也。且夫《武》、始成而北出，再成而灭商，三成而南反，四成而南国是疆，五成而分陜，周公左，邵公右，六成而复缀，以崇其天子焉。众夹振之而四伐，所以盛威于中国。分郏而进，所以事蚤济也。久立于缀，所以待诸侯之至也。今汝独未闻牧野之语乎？武王克殷而反商之政。未及下车，则封黄帝之后于葪，封帝尧之后于祝，封帝舜之后于陈；下车，又封夏后氏之后于杞，投殷之后于宋，封王子比干之墓，释箕子之囚，使人行商容之旧，以复其位。庶民弛政。既济河西，马散之华山之阳而弗复乘；牛散之桃林之野而弗复服；车甲则衅之而藏诸府库，以示弗复用；倒载干戈而包之以虎皮；将率之士，使为诸侯；命之曰鞬橐，然后天下知武王之不复用兵也。散军而修郊射，左射以《狸首》，右射以《驺虞》，而贯革之射息也。裨冕搢笏，而虎贲之士脱剑也。郊配后稷，而民知尊父焉。配明堂，而民知孝焉。朝觐，然后诸侯知所以臣。耕籍，然后民知所以敬亲。六者天下之大教也。食三老、五更于太学，天子袒而割牲，执酱而馈，执爵而酳，冕而揔干，所以教诸侯之弟也。如此，则周道四达，礼乐交通。夫《武》之遟久，不亦宜乎？”", "para_ids": [2166]}
{"uid": 2167, "level": "normal", "h1": "《孔子家语》", "h2": "《问玉》第三十六", "h3": "36．1", "text": "子贡问于孔子曰：“敢问君子玉贵而珉贱，何也？为玉之寡而珉之多欤？”孔子曰：“非为玉之寡故贵之也，珉之多故贱之也，夫昔者君子比德于玉焉：温润而泽，仁也；缜密以栗，智也；廉而不刿，义也；垂之如坠，礼也；叩之，其声清越而长，其终则绌然，乐也；瑕不掩瑜，瑜不掩瑕，忠也；孚尹旁达，信也；气如白虹，天也；精神见于山川，地也；珪璋特达，德也；天下莫不贵者，道也。《诗》云：‘言念君子，温其如玉。’故君子贵之也。”", "para_ids": [2167]}
{"uid": 2168, "level": "normal", "h1": "《孔子家语》", "h2": "《问玉》第三十六", "h3": "36．2", "text": "孔子曰：“入其国，其教可知也：其为人也，温柔敦厚，《诗》教也；䟽通知远，《书》教也；广博易良，《乐》教也；洁静精微，《易》教也；恭俭庄敬，《礼》教也；属辞比事，《春秋》教也。故《诗》之失愚，《书》之失诬。《乐》之失奢，《易》之失贼，《礼》之失烦，《春秋》之失乱。其为人温柔敦厚而不愚，则深于《诗》者矣；䟽通知远而不诬，则深于《书》者矣；广博易良而不奢，则深于《乐》者矣；洁静精微而不贼，则深于《易》者矣；恭俭庄敬而不烦，则深于《礼》者矣；属辞比事而不乱，则深于《春秋》者也。天有四时，春夏秋冬，风雨霜露，无非教也。地载神气，吐纳雷霆，流形庶物，无非教也。清明在躬，气志如神，有物将至，其兆必先。是故天地之教，与圣人相参。其在《诗》曰：‘嵩高惟岳，峻极于天。惟岳降神，生甫及申。惟申及甫，惟周之翰。四国于蕃，四方于宣。’此文武之德也。矢其文德，协此四国，此文王之德也。凡三代之王，必先其令问。《诗》云：‘明明天子，令问不已。’三代之德也。”", "para_ids": [2168]}
{"uid": 2169, "level": "normal", "h1": "《孔子家语》", "h2": "《问玉》第三十六", "h3": "36．3", "text": "子张问圣人之所以教。孔子曰：“师乎！吾语汝。圣人明于礼乐，举而措之而已。”子张又问。孔子曰：“师，尔以为必布几、筵，揖让升降，酌、献、酬、酢，然后谓之礼乎？尔以为必行缀兆，执羽籥，作锺鼓，然后谓之乐乎？言而可履，礼也；行而可乐，乐也。圣人力此二者，以躬己南面。是故天下太平，万民顺伏，百官承事，上下有礼也。夫礼之所以兴，众之所以治也；礼之所以废，众之所以乱也。目巧之室，则有隩、阼，席则有上下，车则有左右，行则并随，立则有列序；古之义也。室而无隩、阼，则乱于堂室矣；席而无上下，则乱于席次矣；车而无左右，则乱于车上矣；行而无并随，则乱于阶涂矣；列而无次序，则乱于著矣。昔者，明王圣人，辩贵贱长幼，正男女内外，序亲踈远近，莫敢相踰越者，皆由此涂出也。”", "para_ids": [2169]}
{"uid": 2170, "level": "normal", "h1": "《孔子家语》", "h2": "《屈节解》第三十七", "h3": "37．1", "text": "子路问于孔子曰：“由闻丈夫居世，富贵不能有益于物，处贫贱之地，而不能屈节以求伸，则不足以论乎人之域矣。”孔子曰：“君子之行己，其于必达于己。可以屈则屈，可以伸则伸。故屈节者所以有待，求伸者所以及时。是以虽受屈而不毁其节，志达而不犯于义。”", "para_ids": [2170]}
{"uid": 2171, "level": "normal", "h1": "《孔子家语》", "h2": "《屈节解》第三十七", "h3": "37．2", "text": "孔子在卫，闻齐国田常将欲为乱，而惮鲍晏，因欲移其兵以伐鲁。孔子会诸弟子而告之曰：“鲁、父母之国，不可不救，不忍视其受敌。今吾欲屈节于田常以救鲁，二三子谁为使？”于是子路请往焉，孔子弗许。子张请往，又弗许。子石请往，又弗许。三子退，谓子贡曰：“今夫子欲屈节以救父母之国，吾三人请使而不获往，此则吾子用辩之时也，吾子盍请行焉？”子贡请使，夫子许之。遂如齐，说田常曰：“今子欲收功于鲁，实难。不若移兵于吴，则易。”田常不悦。子贡曰：“夫忧在内者攻强，忧在外者攻弱。吾闻子三封而三不成者，是则大臣不听令。战胜以骄主，破国以尊臣，而子之功不与焉，则交日䟽于主，而与大臣争。如此，则子之位危矣。”田常曰：“善。然兵业已加鲁矣，不可更。如何？”子贡曰：“缓师。吾请救于吴，令救鲁而伐齐。子因以兵迎之。”田常许诺。子贡遂南说吴王曰：“王者不灭国，霸者无强敌；千钧之重，加铢两而移。今以齐国而私千乘之鲁，与吴争强，甚为王患之。且夫救鲁以显名，以抚泗上诸侯，诛暴齐以服晋，利莫大焉。名存亡鲁，实困强齐，智者不疑。”吴王曰：“善。然吴常困越，越王今苦身养士，有报吴之心。子待我伐越，然后乃可。”子贡曰：“越之劲不过鲁，吴之强不过齐。而王置齐而伐越，则齐以私鲁矣。王方以存亡继绝为名，弃强齐而伐小越，非勇也。勇者不避难，仁者不穷约，智者不失时，义者不绝世。今存越，示天下以仁；救鲁伐齐，威加晋国；诸侯必相率而朝吴，霸业盛矣。且王必恶越，臣请见越君，令出兵以从。此则实害越而名从诸侯以伐齐。”吴王悦，乃遣子贡之越。越王郊迎，而自为子贡御，曰：“此蛮夷之国，大夫何足俨然辱而临之？”子贡曰：“今者吾说吴王以救鲁伐齐，其志欲之；而心畏越，曰：‘待我伐越乃可。’此则破越必矣。且无报人之志而令人疑之，拙矣；有报人之意而使人知之，殆矣；事未发而先闻者，危矣。三者举事之患也。”勾践顿首曰：“孤尝不料力而兴吴难，受困会稽，痛于骨髓，日夜焦唇干舌，徒欲与吴王接踵而死，孤之愿也。今大夫幸告以利害。”子贡曰：“吴王为人猛暴，群臣不堪，国家疲弊，百姓怨上，大臣内变，申胥以谏死，大宰嚭用事，此则报吴之时也。王诚能发卒佐之，以邀射其志，而重宝以悦其心，卑辞以尊其礼。则其伐齐必矣，此圣人所谓屈节求其达者也。彼战不胜，王之福矣；若胜，则必以兵临晋。臣还北请见晋君共攻之，其弱吴必矣。锐兵尽于齐，重甲困于晋，而王制其弊焉。”越王顿首许诺。子贡反，五日，越使大夫文种，顿首言于吴王曰：“越悉境内之士三千人以事吴。”吴王告子贡曰：“越王欲身从寡人伐齐，可乎？”子贡曰：“不可。悉人之众，又从其君，非义也。”吴王乃受越王卒，谢留勾践。遂自发国内之兵以伐齐，败之。子贡遂北见晋君，令承其弊。吴、晋遂遇于黄池。越王袭吴之国，吴王归与越战，灭焉。孔子曰：“夫其乱齐存鲁，吾之始愿。若能强晋以弊吴，使吴亡而越霸者，赐之说也。美言伤信，慎言哉！”", "para_ids": [2171]}
{"uid": 2172, "level": "normal", "h1": "《孔子家语》", "h2": "《屈节解》第三十七", "h3": "37．3", "text": "孔子弟子有宓子贱者，仕于鲁，为单父宰，恐鲁君之听谗言，使己不得行其政也。于是辞行，故请君之近史二人，与之俱至官。宓子戒其邑吏，令二史书，方将书，辄掣其肘，书不善，则从而怒之。二史患之，辞请归鲁。宓子曰：“子之书甚不善，子勉而归矣。”二史归报于君曰：“宓子使臣书而掣臣肘，书恶而又怒臣，邑吏皆笑之。此臣所以去之而来也。”鲁君以问孔子，子曰：“宓不齐、君子也。其才任霸王之佐，屈节治单父，将以自试也。意者以此为谏乎？”公寤，太息而叹曰：“此谏寡人之不肖，寡人乱宓子之政而责其善者，数矣。微二吏，寡人无以知其过；微夫子，寡人无以自寤。”遽发所爱之使，告宓子曰：“自今已往，单父非吾有也，从子之制。有便于民者，子决为之，五年一言其要。”宓子敬奉诏，遂得行其政。于是单父治焉。躬敦厚，明亲亲，尚笃敬，施至仁，加恳诚，致忠信，百姓化之。齐人攻鲁，道由单父。单父之老请曰：“麦已熟矣。今齐寇至，不及人人自收其麦，请放民出，皆获傅郭之麦，可以益粮，且不资于寇。”三请而宓子不听。俄而齐寇逮于麦。季孙闻之，怒，使人以让宓子曰：“民寒耕热芸，曾不得食，岂不哀哉？不知犹可，以告者而子不听，非所以为民。”宓子蹙然曰：“今玆无麦，明年可树；若使不耕者获，是使民乐有寇。且得单父一岁之麦，于鲁不加强，丧之不加弱。若使民有自取之心，其创必数世不息。”季孙闻之，𧹞然而愧，曰：“地若可入，吾岂忍见宓子哉！”三年，孔子使巫马期往观政焉。巫马期阴免衣，衣弊裘，入单父界。见夜渔者，得鱼辄舍之。巫马期问焉，曰：“凡渔者为得也，何以得鱼即舍之？”渔者曰：“鱼之大者名为䲖，吾大夫爱之；其小者名鱦，吾大夫欲长之。是以得二者辄舍之。”巫马期返以告孔子曰：“宓子之德至矣，使民闇行若有严刑于旁者。敢问宓子何行而得于是？”孔子曰：“吾尝与之言曰：‘诚于此者刑乎彼。’宓子行此术于单父也。”", "para_ids": [2172]}
{"uid": 2173, "level": "normal", "h1": "《孔子家语》", "h2": "《屈节解》第三十七", "h3": "37．4", "text": "孔子之旧曰原壤，其母死，夫子将助之以木椁。子路曰：“由也昔者闻诸夫子，无友不如己者，过则勿惮改。夫子惮矣。姑已，若何？”孔子曰：“凡民有丧，匍匐救之，况故旧乎？非友也，吾其往。”及为椁，原壤登木，曰：“久矣，予之不讬于音也。”遂歌曰：“狸首之班然，执女手之卷然，夫子为之隐佯不闻以过之。”子路曰：“夫子屈节而极于此，失其与矣。岂未可以已乎？”孔子曰：“吾闻之，亲者不失其为亲也，故者不失其为故也。”", "para_ids": [2173]}
{"uid": 2174, "level": "normal", "h1": "《孔子家语》", "h2": "《七十二弟子解》第三十八", "h3": "38．1", "text": "颜回，鲁人，字子渊。少孔子三十岁，年二十九而发白，三十一，早死。孔子曰：“自吾有回，门人日益。”回以德行著名，孔子称其仁焉。", "para_ids": [2174]}
{"uid": 2175, "level": "normal", "h1": "《孔子家语》", "h2": "《七十二弟子解》第三十八", "h3": "38．2", "text": "闵损，鲁人，字子骞。少孔子五十岁，以德行著名，孔子称其孝焉。", "para_ids": [2175]}
{"uid": 2176, "level": "normal", "h1": "《孔子家语》", "h2": "《七十二弟子解》第三十八", "h3": "38．3", "text": "冉耕，鲁人，字伯牛。以德著名，有恶疾。孔子曰：“命也夫！斯人也而有斯疾，命也夫！”", "para_ids": [2176]}
{"uid": 2177, "level": "normal", "h1": "《孔子家语》", "h2": "《七十二弟子解》第三十八", "h3": "38．4", "text": "冉雍，字仲弓，伯牛之宗族。生于不肖之父，以德行著名。", "para_ids": [2177]}
{"uid": 2178, "level": "normal", "h1": "《孔子家语》", "h2": "《七十二弟子解》第三十八", "h3": "38．5", "text": "宰予，字子我，鲁人。有口才，以言语著名。仕齐，为临蒉大夫，与田常为乱，夷其三族。孔子耻之曰：“不在利病，其在宰予。”", "para_ids": [2178]}
{"uid": 2179, "level": "normal", "h1": "《孔子家语》", "h2": "《七十二弟子解》第三十八", "h3": "38．6", "text": "端木赐，字子贡，卫人。少孔子三十一岁，有口才著名，孔子每诎其辩。家富累千金，常结驷连骑，以造原宪。宪居蒿庐蓬户之中，与之言先王之义，原宪衣弊衣冠，并日蔬食，衎然有自得之志。子贡曰：“甚矣！子如何之病也。”原宪曰：“吾闻无财者谓之贫，学道而不能行者谓之病。吾贫也，非病也。”子贡惭。终身耻其言之过也。子贡好贩，与时转货，历相鲁卫而终齐。", "para_ids": [2179]}
{"uid": 2180, "level": "normal", "h1": "《孔子家语》", "h2": "《七十二弟子解》第三十八", "h3": "38．7", "text": "冉求，字子有，仲弓之宗族。少孔子二十九岁，有才艺，以政事著名。仕为季氏宰，进则理其官职，退则受教圣师，为性多谦退。故子曰：“求也退，故进之。”", "para_ids": [2180]}
{"uid": 2181, "level": "normal", "h1": "《孔子家语》", "h2": "《七十二弟子解》第三十八", "h3": "38．8", "text": "仲由，弁人，字子路，一字季路。少孔子九岁，有勇力才艺，以政事著名。为人果烈而刚直，性鄙而不达于变通，仕卫为大夫，遇蒯与其子辄争国，子路遂死辄难。孔子痛之曰：“自吾有由，而恶言不入于耳。”", "para_ids": [2181]}
{"uid": 2182, "level": "normal", "h1": "《孔子家语》", "h2": "《七十二弟子解》第三十八", "h3": "38．9", "text": "言偃，鲁人，字子游。少孔子三十五岁，时习于《礼》，以文学著名。仕为武城宰，尝从孔子适卫，与将军之子兰相善，使之受学于夫子。", "para_ids": [2182]}
{"uid": 2183, "level": "normal", "h1": "《孔子家语》", "h2": "《七十二弟子解》第三十八", "h3": "38．10", "text": "卜商，卫人，字子夏。少孔子四十四岁，习于《诗》，能通其义，以文学著名。为人性不弘，好论精微，时人无以尚之。尝返卫，见读史志者云：“晋师伐秦，三豕渡河。”子夏曰：“非也，己亥耳。”读史志曰问诸晋史，果曰己亥。于是卫以子夏为圣。孔子卒后，教于西河之上。魏文侯师事之，而谘国政焉。", "para_ids": [2183]}
{"uid": 2184, "level": "normal", "h1": "《孔子家语》", "h2": "《七十二弟子解》第三十八", "h3": "38．11", "text": "颛孙师，陈人，字子张。少孔子四十八岁，为人有容貌资质，宽冲博接，从容自务，居不务立于仁义之行。孔子门人友之而弗敬。", "para_ids": [2184]}
{"uid": 2185, "level": "normal", "h1": "《孔子家语》", "h2": "《七十二弟子解》第三十八", "h3": "38．12", "text": "曾参，南武城人，字子与。少孔子四十六岁，志存孝道，故孔子因之以作《孝经》。齐尝聘，欲以为卿而不就。曰：“吾父母老，食人之禄，则忧人之事。故吾不忍远亲而为人役。”参后母遇之无恩，而供养不衰。及其妻以藜烝不熟，因出之。人曰：“非七出也。”答曰：“藜烝小物耳。吾欲使熟，而不用吾命。况大事乎？”遂出之，终身不娶妻。其子元请焉，告其子曰：“高宗以后妻杀孝己，尹吉甫以后妻放伯奇。吾上不及高宗，中不比吉甫，庸知其得免于非乎？”", "para_ids": [2185]}
{"uid": 2186, "level": "normal", "h1": "《孔子家语》", "h2": "《七十二弟子解》第三十八", "h3": "38．13", "text": "澹台灭明，武城人，字子羽。少孔子四十九岁，有君子之资，孔子尝以容貌望其才，其才不充孔子之望。然其为人公正无私，以取与去就以诺为名。仕鲁为大夫。", "para_ids": [2186]}
{"uid": 2187, "level": "normal", "h1": "《孔子家语》", "h2": "《七十二弟子解》第三十八", "h3": "38．14", "text": "高柴，齐人，高氏之别族，字子羔。少孔子四十岁，长不过六尺，状貌甚恶，为人笃孝而有法正。少居鲁，见知名于孔子之门，仕为武城宰。", "para_ids": [2187]}
{"uid": 2188, "level": "normal", "h1": "《孔子家语》", "h2": "《七十二弟子解》第三十八", "h3": "38．15", "text": "密不齐，鲁人，字子贱。少孔子四十岁，仕为单父宰，有才智，仁爱，百姓不忍欺。孔子美之。", "para_ids": [2188]}
{"uid": 2189, "level": "normal", "h1": "《孔子家语》", "h2": "《七十二弟子解》第三十八", "h3": "38．16", "text": "樊须，鲁人，字子迟。少孔子四十六岁，弱仕于季氏。", "para_ids": [2189]}
{"uid": 2190, "level": "normal", "h1": "《孔子家语》", "h2": "《七十二弟子解》第三十八", "h3": "38．17", "text": "有若，鲁人，字子有。少孔子三十六岁，为人强识，好古道。", "para_ids": [2190]}
{"uid": 2191, "level": "normal", "h1": "《孔子家语》", "h2": "《七十二弟子解》第三十八", "h3": "38．18", "text": "公西赤，鲁人，字子华。少孔子四十二岁，束带立于朝，闲宾主之仪。", "para_ids": [2191]}
{"uid": 2192, "level": "normal", "h1": "《孔子家语》", "h2": "《七十二弟子解》第三十八", "h3": "38．19", "text": "原宪，宋人，字子思。少孔子三十六岁，清净守节，贫而乐道。孔子为鲁司寇，原宪尝为孔子宰。孔子卒后，原宪退隐，居于卫。", "para_ids": [2192]}
{"uid": 2193, "level": "normal", "h1": "《孔子家语》", "h2": "《七十二弟子解》第三十八", "h3": "38．20", "text": "公冶长，鲁人，字子长。为人能忍耻，孔子以女妻之。", "para_ids": [2193]}
{"uid": 2194, "level": "normal", "h1": "《孔子家语》", "h2": "《七十二弟子解》第三十八", "h3": "38．21", "text": "南宫韬，鲁人，字子容。以智自将，世清不废，世浊不污。孔子以兄子妻之。", "para_ids": [2194]}
{"uid": 2195, "level": "normal", "h1": "《孔子家语》", "h2": "《七十二弟子解》第三十八", "h3": "38．22", "text": "公析哀，齐人，字季沉。鄙天下多仕于大夫家者，是故未尝屈节人臣。孔子特叹贵之。", "para_ids": [2195]}
{"uid": 2196, "level": "normal", "h1": "《孔子家语》", "h2": "《七十二弟子解》第三十八", "h3": "38．23", "text": "曾点，曾参父，字子晳。疾时礼教不行，欲修之。孔子善焉，《论语》所谓“浴乎沂，风乎舞雩之下。”", "para_ids": [2196]}
{"uid": 2197, "level": "normal", "h1": "《孔子家语》", "h2": "《七十二弟子解》第三十八", "h3": "38．24", "text": "颜由，颜回父，字季路。孔子始教学于闾里，而受学，少孔子六岁。", "para_ids": [2197]}
{"uid": 2198, "level": "normal", "h1": "《孔子家语》", "h2": "《七十二弟子解》第三十八", "h3": "38．25", "text": "商瞿，鲁人，字子木。少孔子二十九岁，特好《易》，孔子传之，志焉。", "para_ids": [2198]}
{"uid": 2199, "level": "normal", "h1": "《孔子家语》", "h2": "《七十二弟子解》第三十八", "h3": "38．26", "text": "漆雕开，蔡人，字子若。少孔子十一岁，习《尚书》，不乐仕。孔子曰：“子之齿可以仕矣。”时将过，子若报其书曰：“吾斯之未能信。”孔子悦焉。", "para_ids": [2199]}
{"uid": 2200, "level": "normal", "h1": "《孔子家语》", "h2": "《七十二弟子解》第三十八", "h3": "38．27", "text": "公良孺，陈人，字子正。贤而有勇。孔子周行，常以家车五乘从。", "para_ids": [2200]}
{"uid": 2201, "level": "normal", "h1": "《孔子家语》", "h2": "《七十二弟子解》第三十八", "h3": "38．28", "text": "秦商，鲁人，字不慈。少孔子四岁，其父堇父，与孔子父叔梁纥俱以力闻。", "para_ids": [2201]}
{"uid": 2202, "level": "normal", "h1": "《孔子家语》", "h2": "《七十二弟子解》第三十八", "h3": "38．29", "text": "颜刻，鲁人，字子骄。少孔子五十岁，孔子适卫，子骄为仆。卫灵公与夫人南子同车出，而令宦者雍渠参乘，使孔子为次乘，游过市，孔子耻之。颜刻曰：“夫子何耻之？”孔子曰：“《诗》云：‘觏尔新婚，以慰我心。’”乃叹曰：“吾未见好德如好色者也。”", "para_ids": [2202]}
{"uid": 2203, "level": "normal", "h1": "《孔子家语》", "h2": "《七十二弟子解》第三十八", "h3": "38．30", "text": "司马耕，宋人，字子牛。牛为性躁，好言语，见兄桓魋行恶，牛常忧之。", "para_ids": [2203]}
{"uid": 2204, "level": "normal", "h1": "《孔子家语》", "h2": "《七十二弟子解》第三十八", "h3": "38．31", "text": "巫马施，陈人，字子期。少孔子三十岁，孔子将近行，命从者皆持盖。已而果雨，巫马期问曰：“旦无云，既日出，而夫子命持雨具。敢问何以知之？”孔子曰：“昨暮月宿于毕。《诗》不云乎？‘月离于毕，俾滂沱矣。’以此知之。”", "para_ids": [2204]}
{"uid": 2205, "level": "normal", "h1": "《孔子家语》", "h2": "《七十二弟子解》第三十八", "h3": "38．32", "text": "梁鳣，齐人，字叔鱼。少孔子三十九岁，年三十，未有子，欲出其妻。商瞿谓曰：“子未也。昔吾年三十八无子，吾母为吾更取室。夫子使吾之齐，母欲请留吾。夫子曰：‘无忧也。瞿过四十，当有五丈夫。’今果然。吾恐子自晚生耳，未必妻之过。”从之，二年而有子。", "para_ids": [2205]}
{"uid": 2206, "level": "normal", "h1": "《孔子家语》", "h2": "《七十二弟子解》第三十八", "h3": "38．33", "text": "琴牢，卫人，字子开，一字张。与宗鲁友，闻宗鲁死，欲往弔焉。孔子弗许，曰：“非义也。”", "para_ids": [2206]}
{"uid": 2207, "level": "normal", "h1": "《孔子家语》", "h2": "《七十二弟子解》第三十八", "h3": "38．34", "text": "冉孺，鲁人，字子鱼。少孔子五十岁。", "para_ids": [2207]}
{"uid": 2208, "level": "normal", "h1": "《孔子家语》", "h2": "《七十二弟子解》第三十八", "h3": "38．35", "text": "颜幸，鲁人，字子柳。少孔子四十六岁。", "para_ids": [2208]}
{"uid": 2209, "level": "normal", "h1": "《孔子家语》", "h2": "《七十二弟子解》第三十八", "h3": "38．36", "text": "伯虔，字揩。少孔子五十岁。", "para_ids": [2209]}
{"uid": 2210, "level": "normal", "h1": "《孔子家语》", "h2": "《七十二弟子解》第三十八", "h3": "38．37", "text": "公孙龙，卫人，字子石。少孔子五十三岁。", "para_ids": [2210]}
{"uid": 2211, "level": "normal", "h1": "《孔子家语》", "h2": "《七十二弟子解》第三十八", "h3": "38．38", "text": "曹卹，少孔子五十岁。", "para_ids": [2211]}
{"uid": 2212, "level": "normal", "h1": "《孔子家语》", "h2": "《七十二弟子解》第三十八", "h3": "38．39", "text": "陈亢，陈人，字子元，一字子禽。少孔子四十岁。", "para_ids": [2212]}
{"uid": 2213, "level": "normal", "h1": "《孔子家语》", "h2": "《七十二弟子解》第三十八", "h3": "38．40", "text": "叔仲会，鲁人，字子期。少孔子五十岁，与孔璇年相比，每孺子之。执笔记事于夫子，二人迭侍左右。孟武伯见孔子而问曰：“此二孺子之幼也于学，岂能识于壮哉？”孔子曰：“然。少成则若性也，习惯若自然也。”", "para_ids": [2213]}
{"uid": 2214, "level": "normal", "h1": "《孔子家语》", "h2": "《七十二弟子解》第三十八", "h3": "38．41", "text": "秦祖，字子南。", "para_ids": [2214]}
{"uid": 2215, "level": "normal", "h1": "《孔子家语》", "h2": "《七十二弟子解》第三十八", "h3": "38．42", "text": "奚箴，字子楷。", "para_ids": [2215]}
{"uid": 2216, "level": "normal", "h1": "《孔子家语》", "h2": "《七十二弟子解》第三十八", "h3": "38．43", "text": "公祖玆，字子之。", "para_ids": [2216]}
{"uid": 2217, "level": "normal", "h1": "《孔子家语》", "h2": "《七十二弟子解》第三十八", "h3": "38．44", "text": "廉洁，字子曹。", "para_ids": [2217]}
{"uid": 2218, "level": "normal", "h1": "《孔子家语》", "h2": "《七十二弟子解》第三十八", "h3": "38．45", "text": "公西与，字子上。", "para_ids": [2218]}
{"uid": 2219, "level": "normal", "h1": "《孔子家语》", "h2": "《七十二弟子解》第三十八", "h3": "38．46", "text": "宰父黑，字子索。", "para_ids": [2219]}
{"uid": 2220, "level": "normal", "h1": "《孔子家语》", "h2": "《七十二弟子解》第三十八", "h3": "38．47", "text": "公西减，字子尚。", "para_ids": [2220]}
{"uid": 2221, "level": "normal", "h1": "《孔子家语》", "h2": "《七十二弟子解》第三十八", "h3": "38．48", "text": "穰驷赤，字子从。", "para_ids": [2221]}
{"uid": 2222, "level": "normal", "h1": "《孔子家语》", "h2": "《七十二弟子解》第三十八", "h3": "38．49", "text": "冉季，字子产。", "para_ids": [2222]}
{"uid": 2223, "level": "normal", "h1": "《孔子家语》", "h2": "《七十二弟子解》第三十八", "h3": "38．50", "text": "薛邦，字子从。", "para_ids": [2223]}
{"uid": 2224, "level": "normal", "h1": "《孔子家语》", "h2": "《七十二弟子解》第三十八", "h3": "38．51", "text": "石处，字子里。", "para_ids": [2224]}
{"uid": 2225, "level": "normal", "h1": "《孔子家语》", "h2": "《七十二弟子解》第三十八", "h3": "38．52", "text": "悬亶，字子象。", "para_ids": [2225]}
{"uid": 2226, "level": "normal", "h1": "《孔子家语》", "h2": "《七十二弟子解》第三十八", "h3": "38．53", "text": "左郢，字子行。", "para_ids": [2226]}
{"uid": 2227, "level": "normal", "h1": "《孔子家语》", "h2": "《七十二弟子解》第三十八", "h3": "38．54", "text": "狄黑，字哲之。", "para_ids": [2227]}
{"uid": 2228, "level": "normal", "h1": "《孔子家语》", "h2": "《七十二弟子解》第三十八", "h3": "38．55", "text": "商泽，字子秀。", "para_ids": [2228]}
{"uid": 2229, "level": "normal", "h1": "《孔子家语》", "h2": "《七十二弟子解》第三十八", "h3": "38．56", "text": "任不齐，字子选。", "para_ids": [2229]}
{"uid": 2230, "level": "normal", "h1": "《孔子家语》", "h2": "《七十二弟子解》第三十八", "h3": "38．57", "text": "荣祈，字子祺。", "para_ids": [2230]}
{"uid": 2231, "level": "normal", "h1": "《孔子家语》", "h2": "《七十二弟子解》第三十八", "h3": "38．58", "text": "颜哙，字子声。", "para_ids": [2231]}
{"uid": 2232, "level": "normal", "h1": "《孔子家语》", "h2": "《七十二弟子解》第三十八", "h3": "38．59", "text": "原抗，字子借。", "para_ids": [2232]}
{"uid": 2233, "level": "normal", "h1": "《孔子家语》", "h2": "《七十二弟子解》第三十八", "h3": "38．60", "text": "公宾，字子仲。", "para_ids": [2233]}
{"uid": 2234, "level": "normal", "h1": "《孔子家语》", "h2": "《七十二弟子解》第三十八", "h3": "38．61", "text": "秦非，字子之。", "para_ids": [2234]}
{"uid": 2235, "level": "normal", "h1": "《孔子家语》", "h2": "《七十二弟子解》第三十八", "h3": "38．62", "text": "漆雕从，字子文。", "para_ids": [2235]}
{"uid": 2236, "level": "normal", "h1": "《孔子家语》", "h2": "《七十二弟子解》第三十八", "h3": "38．63", "text": "燕伋，字子思。", "para_ids": [2236]}
{"uid": 2237, "level": "normal", "h1": "《孔子家语》", "h2": "《七十二弟子解》第三十八", "h3": "38．64", "text": "公夏守，字子乘。", "para_ids": [2237]}
{"uid": 2238, "level": "normal", "h1": "《孔子家语》", "h2": "《七十二弟子解》第三十八", "h3": "38．65", "text": "勾井疆。", "para_ids": [2238]}
{"uid": 2239, "level": "normal", "h1": "《孔子家语》", "h2": "《七十二弟子解》第三十八", "h3": "38．66", "text": "步叔乘，字子车。", "para_ids": [2239]}
{"uid": 2240, "level": "normal", "h1": "《孔子家语》", "h2": "《七十二弟子解》第三十八", "h3": "38．67", "text": "右作蜀，字子明。", "para_ids": [2240]}
{"uid": 2241, "level": "normal", "h1": "《孔子家语》", "h2": "《七十二弟子解》第三十八", "h3": "38．68", "text": "邽巽，字子歛。", "para_ids": [2241]}
{"uid": 2242, "level": "normal", "h1": "《孔子家语》", "h2": "《七十二弟子解》第三十八", "h3": "38．69", "text": "施之常，字子恒。", "para_ids": [2242]}
{"uid": 2243, "level": "normal", "h1": "《孔子家语》", "h2": "《七十二弟子解》第三十八", "h3": "38．70", "text": "申缋，字子周。", "para_ids": [2243]}
{"uid": 2244, "level": "normal", "h1": "《孔子家语》", "h2": "《七十二弟子解》第三十八", "h3": "38．71", "text": "乐欬，字子声。", "para_ids": [2244]}
{"uid": 2245, "level": "normal", "h1": "《孔子家语》", "h2": "《七十二弟子解》第三十八", "h3": "38．72", "text": "颜之仆，字子叔。", "para_ids": [2245]}
{"uid": 2246, "level": "normal", "h1": "《孔子家语》", "h2": "《七十二弟子解》第三十八", "h3": "38．73", "text": "孔忠，字子蔑。", "para_ids": [2246]}
{"uid": 2247, "level": "normal", "h1": "《孔子家语》", "h2": "《七十二弟子解》第三十八", "h3": "38．74", "text": "漆雕哆，字子歛。", "para_ids": [2247]}
{"uid": 2248, "level": "normal", "h1": "《孔子家语》", "h2": "《七十二弟子解》第三十八", "h3": "38．75", "text": "悬成，字子横。", "para_ids": [2248]}
{"uid": 2249, "level": "normal", "h1": "《孔子家语》", "h2": "《七十二弟子解》第三十八", "h3": "38．76", "text": "颜相，字子襄。", "para_ids": [2249]}
{"uid": 2250, "level": "normal", "h1": "《孔子家语》", "h2": "《本姓解》第三十九", "h3": "39．1", "text": "孔子之先，宋之后也。微子启、帝乙之元子，纣之庶兄。以圻内诸侯，入为王卿士。微、国名，子爵。初，武王克殷，封纣之子武庚于朝歌，使奉汤祀。武王崩，而与管、蔡、霍三叔作难。周公相成王东征之。二年，罪人斯得，乃命微子于殷后，作《微子之命》由之，与国于宋，徙殷之子孙。唯微子先往仕周，故封之贤。其弟曰仲思，名衍，或名泄。嗣微子后，故号微仲。生宋公稽。冑子虽迁爵易位，而班级不及其故者，得以故官为称。故二微虽为宋公，而犹以微之号自终，至于稽乃称公焉。宋公生丁公申。申公生缗公共及襄公熙。熙生弗父何及厉公方祀。方祀以下，世为宋卿。弗父何生送父周。周生世子胜。胜生正考甫。考甫生孔父嘉。五世亲尽，别为公族。故后以孔为氏焉。一曰：孔父者，生时所赐号也，是以子孙遂以氏族。孔父生子木金父。金父生睪夷。睪夷生防叔，避华氏之祸而犇鲁。防叔生伯夏。夏生叔梁纥。曰：“虽有九女，是无子。”其妾生孟皮，孟皮一字伯尼，有足病，于是乃求婚于颜氏。颜氏有三女，其小曰征在。颜父问三女曰：“陬大夫虽父祖为士，然其先圣王之裔。今其人身长十尺，武力绝伦，吾甚贪之，虽年大性严，不足为疑。三子孰能为之妻？”二女莫对。征在进曰：“从父所制，将何问焉？”父曰：“即尔能矣。”遂以妻之。征在既往，庙见，以夫之年大，惧不时有男，而私祷尼丘山以祈焉。生孔子，故名丘字仲尼。孔子三岁而叔梁纥卒，葬于防，至十九，娶于宋之上官氏。生伯鱼。鱼之生也，鲁昭公以鲤鱼赐孔子，荣君之贶。故因以名鲤，而字伯鱼。鱼年五十，先孔子卒。", "para_ids": [2250]}
{"uid": 2251, "level": "normal", "h1": "《孔子家语》", "h2": "《本姓解》第三十九", "h3": "39．2", "text": "齐太史子与适鲁，见孔子。孔子与之言道，子与悦，曰：“吾鄙人也，闻子之名，不覩子之形，久矣！而未知宝贵也。乃今而后知泰山之为高，渊海为大。惜乎夫子之不逢明王，道德不加于民，而将垂宝以贻后世。”遂退而谓南宫敬叔曰：“今孔子先圣之嗣，自弗父何以来，世有德让，天所祚也。成汤以武德王天下，其配在文。殷宗已下，未始有也。孔子生于衰周，先王典籍，错乱无纪；而乃论百家之遗记，考正其义，祖述尧、舜，宪章文、武，删《诗》述《书》，定礼理乐，制作《春秋》，讚赞《易》道，垂训后嗣，以为法式，其文德著矣。然凡所教诲，束修已上，三千馀人。或者天将欲与素王之乎？夫何其盛也。”敬叔曰：“殆如吾子之言。夫物莫能两大。吾闻圣人之后，而非继世之统，其必有兴者焉。今孔子之道至矣，乃将施乎无穷，虽欲辞天之祚，故未得耳。”子贡闻之，以二子告孔子。子曰：“岂若是哉？乱而治之，滞而起之，自吾志。天何与焉！”", "para_ids": [2251]}
{"uid": 2252, "level": "normal", "h1": "《孔子家语》", "h2": "《终记解》第四十", "h3": "40．1", "text": "孔子蚤晨作，负手曳杖，逍遥于门而歌曰：“泰山其颓乎！梁木其坏乎！哲人其萎乎！”既歌而入，当户而坐。子贡闻之，曰：“泰山其颓，则吾将安仰？梁木其坏，则吾将安杖？哲人其萎，吾将安放？夫子殆将病也。”遂趋而入。夫子叹而言曰：“赐！汝来何迟。予畴昔梦坐奠于两楹之间，夏后氏殡于东阶之上，则犹在阼也；殷人殡于两楹之间，则与宾主夹之也；周人殡于西阶之上，则犹宾之也。而丘也即殷人，夫明王不兴，则天下其孰能宗余？余殆将死。”遂寝病，七日而终。时年七十二矣。", "para_ids": [2252]}
{"uid": 2253, "level": "normal", "h1": "《孔子家语》", "h2": "《终记解》第四十", "h3": "40．2", "text": "哀公诔曰：“昊天不弔，不整遗一老，俾屏余一人以在位。茕茕余在疚，于乎！哀哉！尼父无自律。”子贡曰：“公其不没于鲁乎？夫子有言曰：‘礼失则昏，名失则愆。失志为昏，失所为愆。’生不能用，死而诔之，非礼也；称一人，非名。君两失之也。”", "para_ids": [2253]}
{"uid": 2254, "level": "normal", "h1": "《孔子家语》", "h2": "《终记解》第四十", "h3": "40．3", "text": "既卒，门人疑所以服夫子者。子贡曰：“昔夫子丧颜回也，若丧其子而无服。丧子路亦然。今请丧夫子若丧父而无服。”于是弟子皆弔服而加麻。出有所之，则由绖。子夏曰：“入宜绖可也，出则不绖。”子游曰：“吾闻诸夫子，丧朋友，居则绖，出则否；丧所尊，虽绖而出，可也。”", "para_ids": [2254]}
{"uid": 2255, "level": "normal", "h1": "《孔子家语》", "h2": "《终记解》第四十", "h3": "40．4", "text": "孔子之丧，公西赤掌殡葬焉。唅以踈米三具，袭衣十有一称，加朝服一，冠章甫之冠，珮象环，径五寸而綨组绶，桐棺四寸，柏棺五寸，饬棺墙，置翣设披，周也；设崇，殷也；绸练设旐，夏也。兼用三王礼，所以尊师，且备古也。", "para_ids": [2255]}
{"uid": 2256, "level": "normal", "h1": "《孔子家语》", "h2": "《终记解》第四十", "h3": "40．5", "text": "葬于鲁城北泗水上，藏入地不及泉。而封为偃斧之形，高四尺，树松柏为志焉。弟子皆家于墓，行心丧之礼。既葬，有自燕来观者，舍于子夏氏。子贡谓之曰：“吾亦人之葬圣人，非圣人之葬人。子奚观焉？昔夫子言曰：‘吾见封若夏屋者，见若斧矣。从若斧者也。’马鬣封之谓也。今徒一日三斩板而以封，尚行夫子之志而已。何观乎哉？”", "para_ids": [2256]}
{"uid": 2257, "level": "normal", "h1": "《孔子家语》", "h2": "《终记解》第四十", "h3": "40．6", "text": "二三子三年丧毕，或留或去。惟子贡庐于墓六年。自后群弟子及鲁人处墓如家者，百有馀家。因名其居曰“孔里”焉。", "para_ids": [2257]}
{"uid": 2258, "level": "normal", "h1": "《孔子家语》", "h2": "《正论解》第四十一", "h3": "41．1", "text": "孔子在齐，齐侯出田，招虞人以弓。不进，公使执之。对曰：“昔先君之田也，旃以招大夫，弓以招士，皮冠以招虞人。臣不见皮冠，故不敢进。”乃舍之。孔子闻之，曰：“善哉！守道不如守官，君子韪之。”", "para_ids": [2258]}
{"uid": 2259, "level": "normal", "h1": "《孔子家语》", "h2": "《正论解》第四十一", "h3": "41．2", "text": "齐国书伐鲁，季康子使冉求率左师御之，樊迟为右。“非不能也，不信乎。请三刻而踰之。”如之，众从之。师入齐军。“齐军遁。”冉有用戈，故能入焉。孔子闻之，曰：“义也。”既战，季孙谓冉有曰：“子之于战，学之乎？性达之乎？”对曰：“学之。”季孙曰：“从事孔子，恶乎学？”冉有曰：“即学之孔子也。夫孔子者大圣，无不该，文武并用兼通。求也适闻其战法，犹未之详也。”季孙悦。樊迟以告孔子，孔子曰：“季孙于是乎可谓悦人之有能矣。”", "para_ids": [2259]}
{"uid": 2260, "level": "normal", "h1": "《孔子家语》", "h2": "《正论解》第四十一", "h3": "41．3", "text": "南容说、仲孙何忌既除丧，而昭公在外，未之命也。定公即位，乃命之。辞曰：“先臣有遗命焉，曰：夫礼、人之干也，非礼则无以立。嘱家老，使命二臣必事孔子而学礼，以定其位。”公许之。二子学于孔子，孔子曰：“能补过者，君子也。《诗》云：‘君子是则是效。’孟僖子可则傚矣。惩己所病，以诲其嗣。《大雅》所谓‘诒厥孙谋，以燕翼子。’是类也夫！”", "para_ids": [2260]}
{"uid": 2261, "level": "normal", "h1": "《孔子家语》", "h2": "《正论解》第四十一", "h3": "41．4", "text": "卫孙文子得罪于献公，居戚。公卒，未葬，文子击钟焉。延陵季子适晋，过戚，闻之，曰：“异哉！夫子之在此也，犹燕子巢于幕也，惧犹未也，又何乐焉？君又在殡，可乎？”文子于是终身不听琴瑟。孔子闻之，曰：“季子能以义正人，文子能克己服义，可谓善改矣。”", "para_ids": [2261]}
{"uid": 2262, "level": "normal", "h1": "《孔子家语》", "h2": "《正论解》第四十一", "h3": "41．5", "text": "孔子览《晋志》，晋赵穿杀灵公，赵盾亡，未及山而还。史书：“赵盾弑君。”盾曰：“不然。”史曰：“子为正卿，亡不出境，返不讨贼，非子而谁？”盾曰：“呜呼！我之怀矣，自诒伊戚，其我之谓乎？”孔子叹曰：“董狐、古之良史也，书法不隐；赵宣子、古之良大夫也。为法受恶；受恶，惜也。越境乃免。”", "para_ids": [2262]}
{"uid": 2263, "level": "normal", "h1": "《孔子家语》", "h2": "《正论解》第四十一", "h3": "41．6", "text": "郑伐陈，入之，使子产献捷于晋。晋人问陈之罪焉，子产对曰：“陈亡周之大德，豕恃楚众，冯陵弊邑，是以有往年之告。未获命，则又有东门之役。当陈隧者，井堙木刊，敝邑大惧，天诱其衷，启敝邑心，知其罪，授首于我。用敢献功。”晋人曰：“何故侵小？”对曰：“先王之命，惟罪所在，各致其辟。且昔天子一圻，列国一同，自是以衰，周之制也。今大国多数圻矣。若无侵小，何以至焉！”晋人曰：“其辞顺。”孔子闻之，谓子贡曰：“志有之，言以足志，文以足言。不言谁知其志？言之无文，行之不远。晋为伯，郑入陈，非文辞不为功。慎辞哉！”", "para_ids": [2263]}
{"uid": 2264, "level": "normal", "h1": "《孔子家语》", "h2": "《正论解》第四十一", "h3": "41．7", "text": "楚灵王汰侈，右尹子革侍坐。左史倚相趋而过，王曰：“是良史也，子善视之。是能读《三坟》、《五典》、《八索》、《九丘》。”对曰：“夫良史者，记君之过，扬君之善。而此子以润辞为官，不可为良史。臣又尝问焉，昔周穆王欲肆其心，将过行天下，使皆有车辙马迹焉。祭公谋父作《祈昭》以止王心，王是以获殁于文宫。臣闻其诗焉而弗知。若问远焉，其焉能知？”王曰：“子能乎？”对曰：“能。其诗曰：‘祈昭之愔愔乎，式昭德音，思我王度。式如玉，式如金，刑民之力，而无有醉饱之心。’”灵王揖而入，馈不食，寝不寐。数日，则固不能胜其情，以及其难。孔子读其志，曰：“克己复礼为仁。信善哉！楚灵王若能如是，岂其辱于干溪？子革之非左史，所以风也。称诗以谏，顺哉！”", "para_ids": [2264]}
{"uid": 2265, "level": "normal", "h1": "《孔子家语》", "h2": "《正论解》第四十一", "h3": "41．8", "text": "叔孙穆子避难奔齐，宿于庚宗之邑。庚宗寡妇通焉，而生牛。穆子反鲁，以牛为内竖，相家。牛谗叔孙二人，杀之。叔孙有病，牛不通其馈，不食而死。牛遂辅叔孙庶子昭而立之。昭子既立，朝其家众曰：“竖牛祸叔孙氏，使乱大从，杀适立庶，又披其邑，以求舍罪。罪莫大焉！必速杀之。”遂杀竖牛。孔子曰：“叔孙昭子之不劳，不可能也。周任有言曰：‘为政者不赏私劳，不罚私怨。’《诗》云：‘有觉德行，四国顺之。’昭子有焉！”", "para_ids": [2265]}
{"uid": 2266, "level": "normal", "h1": "《孔子家语》", "h2": "《正论解》第四十一", "h3": "41．9", "text": "晋邢侯与雍子争田。叔鱼摄理，罪在雍子。雍子纳其女于叔鱼，叔鱼弊其邢狱。邢侯怒，杀叔鱼与雍子于朝。韩宣子问罪于叔向，叔向曰：“三奸同罪，施生戮死，可也。雍子自知其罪，而赂以置直，鲋也鬻狱。邢侯专杀，其罪一也已。恶而掠美为昏，贪以败官为默，杀人不忌为贼。《夏书》曰：‘昏默贼杀，咎陶之刑也。’请从之。”乃施邢侯，而尸雍子、叔鱼于市。孔子曰：“叔向、古之遗直也。治国制刑，不隐于亲，三数叔鱼之罪，不为末减，曰义，可谓直矣。平丘之会，数其贿也，以宽卫国，晋不为㬥。归鲁季孙，称其诈也。以宽鲁国，晋不为虐。邢侯之狱，言其贪也，以正刑书，晋不为颇。三言而除三恶、加三利，杀亲益荣，由义也夫。”", "para_ids": [2266]}
{"uid": 2267, "level": "normal", "h1": "《孔子家语》", "h2": "《正论解》第四十一", "h3": "41．10", "text": "郑有乡校，乡校之士，非论执政。鬷明欲毁乡校。子产曰：“何以毁为？夫人朝夕退而游焉，以议执政之善否。其所善者，吾则行之；其所否者，吾则改之。若之何其毁也？我闻忠善以损怨，不闻立威以防怨。防怨，犹防水也。大决所犯，伤人必多，吾弗克救也。不如小决使导之，不如吾所闻而药之。”孔子闻是言也，曰：“吾以是观之，人谓子产不仁，吾不信也。”", "para_ids": [2267]}
{"uid": 2268, "level": "normal", "h1": "《孔子家语》", "h2": "《正论解》第四十一", "h3": "41．11", "text": "晋平公会诸侯于平丘。齐侯及盟，郑子产争贡赋之所承，曰：“昔日天子班贡，轻重以列，列尊卑而贡，周之制也。卑而贡重者甸服。郑伯南也，而使从公侯之贡，惧弗给也。敢以为请。”自日中诤之，以至于昏。晋人许之，孔子曰：“子产于是行也，是以为国也。《诗》云：‘乐只君子，邦家之基。’子产、君子之于乐者。且曰：合诸侯而艺贡事，礼也。”", "para_ids": [2268]}
{"uid": 2269, "level": "normal", "h1": "《孔子家语》", "h2": "《正论解》第四十一", "h3": "41．12", "text": "郑子产有疾，谓子太叔曰：“我死，子必为政。唯有德者能以宽服民，其次莫如猛。夫火烈，民望而畏之，故鲜死焉。水濡弱，民狎而翫之，则多死焉。故宽难。”子产卒，子太叔为政。不忍猛、而宽。郑国多掠盗。太叔悔之，曰：“吾早从夫子，必不及此。”孔子闻之，曰：“善哉！政宽则民慢，慢则糺于猛；猛则民残，民残则施之以宽，宽以济猛，猛以济宽，宽猛相济，政是以和。《诗》云：‘民亦劳止，汔可小康。惠此中国，以绥四方。’施之以宽也。‘毋纵诡随，以谨无良。式遏寇虐，惨不畏明。’糺之以猛也。‘柔远能迩，以定我王。’平之以和也。又曰：‘不竞不絿，不刚不柔；布政优优，百禄是遒。’和之至也。”子产之卒也，孔子闻之，出涕，曰：“古之遗爱也。”", "para_ids": [2269]}
{"uid": 2270, "level": "normal", "h1": "《孔子家语》", "h2": "《正论解》第四十一", "h3": "41．13", "text": "孔子适齐，过泰山之侧，有妇人哭于野者而哀。夫子式而听之，曰：“此哀一似重有忧者。”使子贡往问之。而曰：“舅死于虎，吾夫又死焉，今吾子又死焉！”子贡曰：“何不去乎？”妇人曰：“无苛政。”子贡以告孔子。子曰：“小子识之！苛政猛于暴虎也。”", "para_ids": [2270]}
{"uid": 2271, "level": "normal", "h1": "《孔子家语》", "h2": "《正论解》第四十一", "h3": "41．14", "text": "晋魏献子为政，分祁氏及羊舌氏之田，以赏诸大夫及其子成，皆以贤举也。又谓贾辛曰：“今汝有力于王室，吾是以举汝。行乎，敬之哉！毋堕乃力。”孔子闻之，曰：“魏子之举也，近不失亲，远不失举，可谓美矣。又闻其命贾辛也，以为忠。《诗》云：‘永言配命，自求多福。’忠也。魏子之举也义，其命也忠，其长有后于晋国乎。”", "para_ids": [2271]}
{"uid": 2272, "level": "normal", "h1": "《孔子家语》", "h2": "《正论解》第四十一", "h3": "41．15", "text": "赵𥳑子赋晋国一鼓钟，以铸刑鼎，著范宣子所为刑书焉。孔子曰：“晋其亡乎，失其度矣！夫晋国将守唐叔之所受法度，以经纬其民者也。卿大夫以序守之，民是以能遵其道而守其业。贵贱不愆，谓度也。文公是以作执秩之官，为被庐之法，以为盟主。今弃此度也而为刑鼎。民在鼎矣，何以尊贵？何业之守也？贵贱无序，何以为国？且夫宣子之刑，夷之蒐也。晋国乱制，若之何其为法乎？”", "para_ids": [2272]}
{"uid": 2273, "level": "normal", "h1": "《孔子家语》", "h2": "《正论解》第四十一", "h3": "41．16", "text": "楚昭王有疾，卜曰：“河为祟。”王弗祭。大夫请祭诸郊，王曰：“三代命祀，祭不越望。江、汉、沮、漳，楚之望也。祸福之至，不是过乎？不谷虽不德，河非所获罪也。”遂不祭。孔子曰：“楚昭王知大道矣，其不失国也宜哉！《夏书》曰：‘维彼陶唐，率彼天常，在此冀方。今失其行，乱其纪纲，乃灭而亡。’又曰：‘允出玆在玆，由己率常可矣。’”", "para_ids": [2273]}
{"uid": 2274, "level": "normal", "h1": "《孔子家语》", "h2": "《正论解》第四十一", "h3": "41．17", "text": "卫孔文子使太叔疾出其妻，而以其女妻之。疾诱其初妻之娣，为之立宫；与文子女，如二妻之礼。文子怒，将攻之。孔子舍璩伯玉之家，文子就而访焉。孔子曰：“簠簋之事，则尝闻学之矣。兵甲之事，未之闻也。”退而命驾而行，曰：“鸟则择木，木岂能择鸟乎？”文子遽自止之，曰：“圉也岂敢度其私哉！亦访卫国之难也。”将止，会季康子问冉求之战，冉求既对之，又曰：“夫子播之百姓，质诸鬼神而无憾，用之则有名。”康子言于哀公，以币迎孔子。曰：“人之于冉求，信之矣，将大用之。”", "para_ids": [2274]}
{"uid": 2275, "level": "normal", "h1": "《孔子家语》", "h2": "《正论解》第四十一", "h3": "41．18", "text": "齐陈恒弑其君𥳑公。孔子闻之，三日沐浴而适朝，告于哀公曰：“陈恒弑其君，请伐之。”公弗许。三请，公曰：“鲁为齐弱久矣。子之伐也，将若之何？”对曰：“陈恒弑其君，民之不与者半。以鲁之众，加齐之半，可克也。”公曰：“子告季氏。”孔子辞，退而告人曰：“以吾从大夫之后，不敢不告也。”", "para_ids": [2275]}
{"uid": 2276, "level": "normal", "h1": "《孔子家语》", "h2": "《正论解》第四十一", "h3": "41．19", "text": "子张问曰：“《书》云：‘高宗三年不言，言乃雍。’有诸？”孔子曰：“胡为其不然也！古者天子崩，则世子委政于冢宰三年。成汤既殁，太甲听于伊尹。武王既丧，成王听于周公。其义一也。”", "para_ids": [2276]}
{"uid": 2277, "level": "normal", "h1": "《孔子家语》", "h2": "《正论解》第四十一", "h3": "41．20", "text": "卫孙桓子侵齐，遇败焉。齐人乘之，新筑大夫仲叔于奚以其众救桓子，桓子乃免。卫人以邑赏仲叔于奚，于奚辞，请曲悬之乐，繁缨以朝。许之，书在三官。子路仕卫，见其政，以访孔子。孔子曰：“惜也！不如多与之邑，唯器与名不可以假人。君之所司也，名以出信，信以守器，器以藏礼，礼以行义，义以生利，利以平民，政之大节也。若以假人，与人政也。政亡则国家从，不可止已。”", "para_ids": [2277]}
{"uid": 2278, "level": "normal", "h1": "《孔子家语》", "h2": "《正论解》第四十一", "h3": "41．21", "text": "公父文伯之母纺绩不解，文伯谏焉。其母曰：“古者王后亲织玄紞。公侯之夫人，加之纮綖。卿之内子为大带。命妇成祭服。列士之妻，加之以朝服。自庶士已下，各衣其夫。秋而戎事，烝而献功，男女纺绩，愆则有辟。圣王之制也。今我寡也，尔又在位。朝夕恪勤，犹恐亡先人之业，况有怠惰，其何以避辟？”孔子闻之，曰：“弟子志之！季氏之妇，可谓不过矣。”", "para_ids": [2278]}
{"uid": 2279, "level": "normal", "h1": "《孔子家语》", "h2": "《正论解》第四十一", "h3": "41．22", "text": "樊迟问于孔子曰：“鲍牵事齐君，执政不挠，可谓忠矣，而君刖之。其为至闇乎？”孔子曰：“古之士者，国有道则尽忠以辅之，无道则退身以避之。今鲍庄子食于淫乱之朝，不量主之明暗，以受大刑，是智之不如葵，葵犹能卫其足。”", "para_ids": [2279]}
{"uid": 2280, "level": "normal", "h1": "《孔子家语》", "h2": "《正论解》第四十一", "h3": "41．23", "text": "季康子欲以一井田出法赋焉，使访孔子。子曰：“丘弗识也。”冉有三发，卒曰：“子为国老，待子而行，若之何子之不言也？”孔子不对，而私于冉有曰：“求！汝来，汝弗闻乎？先王制土，籍田以力，而底其远近；赋里以入，而量其有无；任力以夫，而议其老幼。于是鳏、寡、孤、疾、老者，有军旅之出则征之，无则已。其岁，收田一井，出获秉缶米刍槀，不是过，先王以为之足，君子之行，必度于礼。施取其厚，事举其中，歛从其薄。若是其已丘亦足矣。若不度于礼，而贪冒无厌，则虽赋田，将有不足。且子孙若以行之而取法，则有周公之典在；若欲犯法，则苟行之，又何访焉？”", "para_ids": [2280]}
{"uid": 2281, "level": "normal", "h1": "《孔子家语》", "h2": "《正论解》第四十一", "h3": "41．24", "text": "子游问于孔子曰：“夫子之极言子产之惠也，可得闻乎？”孔子曰：“谓在爱民而已矣。”子游曰：“爱民谓之德教。何翅施惠哉？”孔子曰：“夫子产者，犹众人之母也。能食之，而不能教也。”子游曰：“其事可言乎？”孔子曰：“子产以所乘之车济冬涉，是爱而无教也。”", "para_ids": [2281]}
{"uid": 2282, "level": "normal", "h1": "《孔子家语》", "h2": "《正论解》第四十一", "h3": "41．25", "text": "定公问于孔子曰：“二三大夫皆劝寡人，使隆敬于高年，何也？”孔子对曰：“君之及此言也，将天下实赖之。岂唯鲁哉！”公曰：“何也？其义可得闻乎？”孔子曰：“昔者，有虞氏贵德而尚齿，夏后氏贵爵而尚齿，殷人贵富而尚齿，周人贵亲而尚齿。虞、夏、殷、周，天下之上王也，未有遗年者焉，年者贵于天下久矣。次于事亲，是故朝廷同爵而尚齿；七十杖于朝，君问则席；八十则不仕朝，君问则就之，而悌达乎朝廷矣。其行也，肩而不并，不错则随。班白之老，不以其任于路，而悌达乎道路矣。居乡以齿，而老穷不匮，强不犯弱，众不暴寡，而悌达乎州巷矣。古之道，五十不为甸役，颁禽隆之长者，而悌达乎蒐狩矣；军旅五什，同齿则尚齿，而悌达乎军旅矣。夫圣人之教，孝悌发诸朝廷，行于道路，至于州巷，放于蒐狩，循于军旅。则众感以义，死之而弗敢犯。”公曰：“善哉！寡人虽闻之，弗能成。”", "para_ids": [2282]}
{"uid": 2283, "level": "normal", "h1": "《孔子家语》", "h2": "《正论解》第四十一", "h3": "41．26", "text": "哀公问于孔子曰：“寡人闻东益不祥，信有之乎？”孔子曰：“不祥有五，而东益不与焉。夫损人而自益，身之不祥也；弃老而取幼，家之不祥也；释贤而任不肖，国之不祥也；老者不教，幼者不学，俗之不祥也；圣人伏匿，愚者擅权，天下之不祥也。不祥有五，东益不与焉。”", "para_ids": [2283]}
{"uid": 2284, "level": "normal", "h1": "《孔子家语》", "h2": "《正论解》第四十一", "h3": "41．27", "text": "孔子适季孙，季孙之宰谒曰：“君使求假于田，将与之乎？”季孙未言。孔子曰：“吾闻之，君取于臣，谓之取；与于臣，谓之赐。臣取于君，谓之假；与于君，谓之献。”季孙色然悟曰：“吾诚未达此义。”遂命其宰曰：“自今已往，君有取，一切不得复言假也。”", "para_ids": [2284]}
{"uid": 2285, "level": "normal", "h1": "《孔子家语》", "h2": "《曲礼子贡问》第四十二", "h3": "42．1", "text": "子贡问于孔子曰：“晋文公实召天子，而使诸侯朝焉。夫子作《春秋》，云天王狩于河阳。何也？”孔子曰：“以臣召君，不可以训。亦书其率诸侯事天子而已。”", "para_ids": [2285]}
{"uid": 2286, "level": "normal", "h1": "《孔子家语》", "h2": "《曲礼子贡问》第四十二", "h3": "42．2", "text": "孔子在宋，见桓魋自为石椁，三年而不成，工匠皆病。夫子愀然曰：“若是其靡也，死不如速朽之愈也。”冉子仆，曰：“礼，凶事不豫。此何谓也乎？”夫子曰：“既死而议谥，谥定而卜葬，既葬而立庙，皆臣子之事，非所豫属也。况自为之哉？”南宫敬叔以富得罪于定公，犇卫。卫侯请复之，载其宝以朝。夫子闻之，曰：“若是其货也，丧不若速贫之愈也。”子游侍，曰：“敢问何谓如此？”孔子曰：“富而不好礼，殃也。敬叔以富丧矣，而又弗改。吾惧其将有后患也。”敬叔闻之，骤如孔氏，而后循礼施散焉。", "para_ids": [2286]}
{"uid": 2287, "level": "normal", "h1": "《孔子家语》", "h2": "《曲礼子贡问》第四十二", "h3": "42．3", "text": "孔子在齐，齐大旱，春饥。景公问于孔子曰：“如之何？”孔子曰：“凶年则乘驽马，力役不兴，驰道不修，祈以币玉，祭事不悬，祀以下牲。此则贤君自贬以救民之礼也。”", "para_ids": [2287]}
{"uid": 2288, "level": "normal", "h1": "《孔子家语》", "h2": "《曲礼子贡问》第四十二", "h3": "42．4", "text": "孔子适季氏，康子昼居内寝。孔子问其所疾，康子出见之。言终，孔子退。子贡问曰：“季孙不疾，而问诸疾，礼与？”孔子曰：“夫礼，君子不有大故，则不宿于外；非致齐也，非疾也，则不昼处于内。是故夜居于外，虽弔之可也；昼居于内，虽问其疾可也。”", "para_ids": [2288]}
{"uid": 2289, "level": "normal", "h1": "《孔子家语》", "h2": "《曲礼子贡问》第四十二", "h3": "42．5", "text": "孔子为大司寇。国厩焚，子退朝，而之火所。乡人有自为火来者，则拜之，士一，大夫再。子贡曰：“敢问何也？”孔子曰：“其来者，亦相弔之道也。吾为有司，故拜之。”", "para_ids": [2289]}
{"uid": 2290, "level": "normal", "h1": "《孔子家语》", "h2": "《曲礼子贡问》第四十二", "h3": "42．6", "text": "子贡问曰：“管仲失于奢，晏子失于俭。与其俱失也，二者孰贤？”孔子曰：“管仲镂簋而朱纮，旅树而反坫，山节藻棁，贤大夫也，而难为上。晏平仲祀其先祖，而豚肩不揜豆，一狐裘三十年，贤大夫也，而难为下。君子上不僭下，下不偪上。”", "para_ids": [2290]}
{"uid": 2291, "level": "normal", "h1": "《孔子家语》", "h2": "《曲礼子贡问》第四十二", "h3": "42．7", "text": "冉求曰：“臧文仲知鲁国之政，立言垂法，于今不可亡，可谓知礼者矣。”孔子曰：“昔臧文仲安知礼？夏父弗忌逆祀，而不止也，燔柴于灶以祀焉。夫灶者，老妇之所祭也。盛于甕，尊于瓶，非所祭也。故曰：礼也者，犹体也。体不备，谓之不成人。设之不当，犹不备也。”", "para_ids": [2291]}
{"uid": 2292, "level": "normal", "h1": "《孔子家语》", "h2": "《曲礼子贡问》第四十二", "h3": "42．8", "text": "子路问于孔子曰：“臧武仲率师，与邾人战于狐鲐，遇败焉，师人多丧而无罚。古之道然与？”孔子曰：“凡谋人之军，师败则死之；谋人之国邑，危则亡之。古之道也，其君在焉者，有诏则无讨。”", "para_ids": [2292]}
{"uid": 2293, "level": "normal", "h1": "《孔子家语》", "h2": "《曲礼子贡问》第四十二", "h3": "42．9", "text": "晋将伐宋，使人觇之。宋阳门之介夫死，司城子罕哭之哀。觇者反，言于晋侯曰：“阳门之介夫死，而子罕哭之哀。民咸悦。宋殆未可伐也。”孔子闻之，曰：“善哉！觇国乎！《诗》云：‘凡民有丧，匍匐救之。’子罕有焉。虽非晋国，天下其孰能当之？是以周任有言曰：‘民悦其爱者，弗可敌也。’”", "para_ids": [2293]}
{"uid": 2294, "level": "normal", "h1": "《孔子家语》", "h2": "《曲礼子贡问》第四十二", "h3": "42．10", "text": "楚伐吴，工尹商阳与陈弃疾追吴师。及之，弃疾曰：“王事也，子手弓而可。”商阳手弓。弃疾曰：“子射诸。”射之，毙一人，韔其弓。又及，弃疾谓之，又毙二人。每毙一人，辄掩其目，止其御，曰：“吾朝不坐，燕不与，杀三人亦足以反命矣。”孔子闻之，曰：“杀人之中，又有礼焉！”子路怫然进曰：“人臣之节，当君大事，唯力所及，死而后已。夫子何善此？”子曰：“然。如汝言也，吾取其有不忍杀人之心而已。”", "para_ids": [2294]}
{"uid": 2295, "level": "normal", "h1": "《孔子家语》", "h2": "《曲礼子贡问》第四十二", "h3": "42．11", "text": "孔子在卫，司徒敬之卒，夫子弔焉。主人不哀，夫子哭不尽声而退。蘧伯玉请曰：“卫鄙俗，不习丧礼。烦吾子辱相焉。”孔子许之。掘中霤而浴，毁灶而缀足，袭于床；及葬，毁宗而躐行；出于大门，及墓，男子西面，妇人东面，既封而归，殷道也。孔子行之。子游问曰：“君子行礼，不求变俗，夫子变之矣。”孔子曰：“非此之谓也。丧事则从其质而矣。”", "para_ids": [2295]}
{"uid": 2296, "level": "normal", "h1": "《孔子家语》", "h2": "《曲礼子贡问》第四十二", "h3": "42．12", "text": "宣公八年，六月辛巳，有事于太庙，而东门襄仲卒，壬午犹绎。子由见其故，以问孔子曰：“礼与？”孔子曰：“非礼也。卿卒不绎。”", "para_ids": [2296]}
{"uid": 2297, "level": "normal", "h1": "《孔子家语》", "h2": "《曲礼子贡问》第四十二", "h3": "42．13", "text": "季桓子丧康子，练而无衰。子游问于孔子曰：“既服练服，可以除衰乎？”孔子曰：“无衰衣者不以见宾，何以除焉！”", "para_ids": [2297]}
{"uid": 2298, "level": "normal", "h1": "《孔子家语》", "h2": "《曲礼子贡问》第四十二", "h3": "42．14", "text": "邾人以同母异父之昆弟死，将为之服，因颜克而问礼于孔子。子曰：“继父同居者，则异父昆弟从为之服；不同居，继父且犹不服，况其子乎？”", "para_ids": [2298]}
{"uid": 2299, "level": "normal", "h1": "《孔子家语》", "h2": "《曲礼子贡问》第四十二", "h3": "42．15", "text": "齐师侵鲁，公叔务人遇人入保，负杖而息。务人泣曰：“使之虽病，任之虽重，君子弗能谋，士弗能死，不可也。我则既言之矣，敢不勉乎？”与其邻嬖童汪锜乘往，犇敌死焉。皆殡。鲁人欲勿殇童汪锜，问于孔子。子曰：“能执干戈以卫社稷，可无殇乎？”", "para_ids": [2299]}
{"uid": 2300, "level": "normal", "h1": "《孔子家语》", "h2": "《曲礼子贡问》第四十二", "h3": "42．16", "text": "鲁昭公夫人吴孟子卒，不赴于诸侯。孔子既致仕，而往弔焉。适于季氏，季氏不绖，孔子投绖而不拜。子游问曰：“礼与？”孔子曰：“主人未成服，则弔者不绖焉，礼也。”", "para_ids": [2300]}
{"uid": 2301, "level": "normal", "h1": "《孔子家语》", "h2": "《曲礼子贡问》第四十二", "h3": "42．17", "text": "公父穆伯之丧，敬姜昼哭；文伯之丧，昼夜哭。孔子曰：“季氏之妇，可谓知礼矣！爱而无私，上下有章。”", "para_ids": [2301]}
{"uid": 2302, "level": "normal", "h1": "《孔子家语》", "h2": "《曲礼子贡问》第四十二", "h3": "42．18", "text": "南宫縚之妻，孔子之兄女，丧其姑，夫子诲之髽，曰：“尔毋从从尔，毋扈扈尔。”盖榛以为笄，长尺，而总八寸。", "para_ids": [2302]}
{"uid": 2303, "level": "normal", "h1": "《孔子家语》", "h2": "《曲礼子贡问》第四十二", "h3": "42．19", "text": "子张有父之丧，公明仪相焉。问启颡于孔子，孔子曰：“拜而后启颡，颓乎其顺也；启颡而后拜，颀乎其至也。三年之丧，吾从其至者。”", "para_ids": [2303]}
{"uid": 2304, "level": "normal", "h1": "《孔子家语》", "h2": "《曲礼子贡问》第四十二", "h3": "42．20", "text": "孔子在卫，卫之人有送葬者，而夫子观之，曰：“善哉，为丧乎！足以为法也。小子识之。”子贡问曰：“夫子何善尔也？”曰：“其往也如慕，其返也如疑。”子贡曰：“岂若速返而虞哉？”子曰：“此情之至者也。小子识之！我未之能也。”", "para_ids": [2304]}
{"uid": 2305, "level": "normal", "h1": "《孔子家语》", "h2": "《曲礼子贡问》第四十二", "h3": "42．21", "text": "卞人有母死而孺子之泣者。孔子曰：“哀则哀矣，而难继也。夫礼、为可传也，为可继也。故哭踊有节，而变除有期。”", "para_ids": [2305]}
{"uid": 2306, "level": "normal", "h1": "《孔子家语》", "h2": "《曲礼子贡问》第四十二", "h3": "42．22", "text": "孟献子禫，悬而不乐，可御而不处内。子游问于孔子曰：“若是则过礼也？”孔子曰：“献子可谓加于人一等矣。”", "para_ids": [2306]}
{"uid": 2307, "level": "normal", "h1": "《孔子家语》", "h2": "《曲礼子贡问》第四十二", "h3": "42．23", "text": "鲁人有朝祥而暮歌者，子路笑之。孔子曰：“由！尔责于人终无已夫？三年之丧，亦已久矣夫。”子路出。孔子曰：“又多乎哉！踰月则其善也。”", "para_ids": [2307]}
{"uid": 2308, "level": "normal", "h1": "《孔子家语》", "h2": "《曲礼子贡问》第四十二", "h3": "42．24", "text": "子路问于孔子曰：“伤哉，贫也！生而无以供养，死则无以为礼也？”孔子曰：“啜菽饮水，尽其欢心，斯谓之孝。歛手足形，旋葬而无椁，称其财，斯谓之礼，贫何伤乎？”", "para_ids": [2308]}
{"uid": 2309, "level": "normal", "h1": "《孔子家语》", "h2": "《曲礼子贡问》第四十二", "h3": "42．25", "text": "吴延陵季子聘于上国，适齐。于其返也，其长子死于嬴、博之间。孔子闻之，曰：“延陵季子、吴之习于礼者也。往而观其葬焉。”其歛以时服而已，其圹揜坎，深不至于泉，其葬无明器之赠。既葬，其封广轮揜坎，其高可肘隐也。既封，则季子左袒，右还其封，且号者三，曰：“骨肉归于土，命也。若魂气则无所不之，无所不之而遂行。”孔子曰：“延陵季子之于礼，其合矣。”", "para_ids": [2309]}
{"uid": 2310, "level": "normal", "h1": "《孔子家语》", "h2": "《曲礼子贡问》第四十二", "h3": "42．26", "text": "子游问丧之具，孔子曰：“称家之有亡焉。”子游曰：“有亡恶乎齐？”孔子曰：“有也，则无过礼；苟亡矣，则歛手足形。还葬，悬棺而封。人岂有非之者哉？故夫丧亡，与其哀不足而礼有馀也，不若礼不足而哀有馀也。祭礼，与其敬不足而礼有馀也，不若礼不足而敬有馀也。”", "para_ids": [2310]}
{"uid": 2311, "level": "normal", "h1": "《孔子家语》", "h2": "《曲礼子贡问》第四十二", "h3": "42．27", "text": "伯高死于卫，赴于孔子。子曰：“吾恶乎哭诸？兄弟、吾哭诸庙；父之友、吾哭诸庙门之外；师、吾哭诸寝；朋友、吾哭诸寝门之外；所知、吾哭诸野，今于野则已踈，于寝则已重。夫由赐也而见我，吾哭于赐氏。”遂命子贡为之主，曰：“为尔哭也来者，汝拜之。知伯高而来者，汝勿拜。”既哭，使子张往弔焉。未至，冉求在卫，摄束帛乘马而以将之。孔子闻之，曰：“异哉！徒使我不成礼于伯高者，是冉求也。”", "para_ids": [2311]}
{"uid": 2312, "level": "normal", "h1": "《孔子家语》", "h2": "《曲礼子贡问》第四十二", "h3": "42．28", "text": "子路有姊之丧，可以除之矣，而弗除。孔子曰：“何不除也？”子路曰：“吾寡兄弟，而弗忍也。”孔子曰：“行道之人皆弗忍。先王制礼，过之者俯而就之，不至者企而望之。”子路闻之，遂除之。", "para_ids": [2312]}
{"uid": 2313, "level": "normal", "h1": "《孔子家语》", "h2": "《曲礼子贡问》第四十二", "h3": "42．29", "text": "伯鱼之丧母也，期而犹哭。夫子闻之，曰：“谁也？”门人曰：“鲤也。”孔子曰：“嘻！其甚也，非礼也！”伯鱼闻之，遂除之。", "para_ids": [2313]}
{"uid": 2314, "level": "normal", "h1": "《孔子家语》", "h2": "《曲礼子贡问》第四十二", "h3": "42．30", "text": "卫公使其大夫求婚于季氏。桓子问礼于孔子，子曰：“同姓为宗，有合族之义。故系之以姓而弗别，啜之以食而弗殊。虽百世，婚姻不得通，周道然也。”桓子曰：“鲁卫之先，虽寡兄弟，今已绝远矣。可乎？”孔子曰：“固非礼也。夫上祖祢，以尊尊之；下治子孙，以亲亲之；旁治昆弟，所以敦睦也。此先王不易之教也。”", "para_ids": [2314]}
{"uid": 2315, "level": "normal", "h1": "《孔子家语》", "h2": "《曲礼子贡问》第四十二", "h3": "42．31", "text": "有若问于孔子曰：“国君之于同姓，如之何？”孔子曰：“皆有宗道焉。故虽国君之尊，犹百世不废其亲，所以崇爱也。虽于族人之亲，而不敢戚君，所以谦也。”", "para_ids": [2315]}
{"uid": 2316, "level": "normal", "h1": "《孔子家语》", "h2": "《曲礼子夏问》第四十三", "h3": "43．1", "text": "子夏问于孔子曰：“居父母之仇如之何？”孔子曰：“寝苫枕干，不仕，弗与共天下也。遇于朝市，不返兵而斗。”曰：“请问居昆弟之仇如之何？”孔子曰：“仕弗与同国，衔君命而使，虽遇之不斗。”曰：“请问从父、昆弟之仇如之何？”曰：“不为魁，主人能报之，则执兵而陪其后。”", "para_ids": [2316]}
{"uid": 2317, "level": "normal", "h1": "《孔子家语》", "h2": "《曲礼子夏问》第四十三", "h3": "43．2", "text": "子夏问：“三年之丧既卒哭，金革之事无避，礼与？初有司为之乎？”孔子曰：“夏后氏之丧三年，既殡而致事；殷人既葬而致事；周人既卒哭而致事。《记》曰：君子不夺人之亲，亦不夺故也。”子夏曰：“金革之事无避者，非与？”孔子曰：“吾闻诸老聃曰：鲁公伯禽、有为为之也。今以三年之丧从利者，吾弗知也。”", "para_ids": [2317]}
{"uid": 2318, "level": "normal", "h1": "《孔子家语》", "h2": "《曲礼子夏问》第四十三", "h3": "43．3", "text": "子夏问于孔子曰：“《记》云：周公相成王，教之以世子之礼。有诸？”孔子曰：“昔者成王嗣立，幼未能莅阼。周公摄政而治，抗世子之法于伯禽，欲王之知父子、君臣之道，所以善成王也。夫知为人子者，然后可以为人父；知为人臣者，然后可以为人君；知事人者，然后可以使人。是故抗世子法伯禽，使成王知父子、君臣、长幼之义焉。凡君之于世子，亲则父也，尊则君也。有父之亲，有君之尊，然后兼天下而有之，不可不慎也。行一物而善者，唯世子齿于学之谓也。世子齿于学，则国人观之，曰：‘此将君我，而与我齿让，何也？’曰：‘有父在，则礼然。’然而众知父子之道矣。其二曰：‘此将君我，而与我齿让，何也？’曰：‘有君在，则礼然。’然而众知君臣之义矣。其三曰：‘此将君我，而与我齿让，何也？’曰：‘长长也，则礼然。’然而众知长幼之节矣。故父在斯为子，君在则为臣。居子与臣之位，所以尊君而亲亲也。在学，学之为父子焉，学之为君臣焉，学之为长幼焉。父子、君臣、长幼之道得，而后国治。语曰：‘乐正司业，父师司成，一有元良，万国以贞。’世子之谓也。闻之曰：为人臣者曰：杀其身有益于君，则为之。况于其身以善其君乎？周公优为之。”", "para_ids": [2318]}
{"uid": 2319, "level": "normal", "h1": "《孔子家语》", "h2": "《曲礼子夏问》第四十三", "h3": "43．4", "text": "子夏问于孔子曰：“居君之母与妻之丧，如之何？”孔子曰：“居处、言语、饮食衎尔，于丧所则称其服而已。”“敢问伯母之丧如之何？”孔子曰：“伯母叔母䟽衰期，而踊不绝地；姑、姊妹之大功，踊绝于地。若知此者，由文矣哉！”", "para_ids": [2319]}
{"uid": 2320, "level": "normal", "h1": "《孔子家语》", "h2": "《曲礼子夏问》第四十三", "h3": "43．5", "text": "子夏问于夫子曰：“凡丧，小功已上，虞祔练祥之祭，皆沐浴，于三年之丧，子则尽其情矣。”孔子曰：“岂徒祭而已哉！三年之丧，身有疡则浴，首有疮则沐，病则饮酒食肉。毁瘠而为病，君子不为也。毁则死者，君子为之，且祭之沐浴，为齐洁也，非为饰也。”", "para_ids": [2320]}
{"uid": 2321, "level": "normal", "h1": "《孔子家语》", "h2": "《曲礼子夏问》第四十三", "h3": "43．6", "text": "子夏问于孔子曰：“客至，无所舍，而夫子曰：‘生于我乎馆。’客死，无所殡，夫子曰：‘死于我乎殡。’敢问礼与？仁者之心与？”孔子曰：“吾闻诸老聃曰：‘馆人，使若有之，恶有有之而不得殡乎？’夫仁者、制礼者也，故礼者不可不省也。礼不同不异，不丰不杀，称其义以为之宜。故曰：‘我战则克，祭则受福。’盖得其道矣。”", "para_ids": [2321]}
{"uid": 2322, "level": "normal", "h1": "《孔子家语》", "h2": "《曲礼子夏问》第四十三", "h3": "43．7", "text": "孔子食于季氏。食祭，主人不辞，不食，客不饮，而餐。子夏问曰：“礼与？”孔子曰：“非礼也，从主人也。吾食于少施氏而饱，少施氏食我以礼，吾食祭，作而辞曰：‘䟽食不足祭也。’吾餐，而作辞曰：‘䟽食，不敢以伤吾子之性’。主人不以礼，客不敢尽礼；主人尽礼，则客不敢不尽礼也。”", "para_ids": [2322]}
{"uid": 2323, "level": "normal", "h1": "《孔子家语》", "h2": "《曲礼子夏问》第四十三", "h3": "43．8", "text": "子夏问曰：“官于大夫，既外于公，而反为之服，礼与？”孔子曰：“管仲遇盗，取二人焉，上之为臣，曰：‘所以游辟者，可人也。’公许。管仲卒，桓公使为之服。官于大夫者为之服也，自管仲始也，有君命焉！”", "para_ids": [2323]}
{"uid": 2324, "level": "normal", "h1": "《孔子家语》", "h2": "《曲礼子夏问》第四十三", "h3": "43．9", "text": "子贡问居父母丧，孔子曰：“敬为上，哀次之，瘠为下，颜色称情，戚容称服。”曰：“请问居兄弟之丧？”孔子曰：“兄弟之丧，则存乎书䇲矣。”", "para_ids": [2324]}
{"uid": 2325, "level": "normal", "h1": "《孔子家语》", "h2": "《曲礼子夏问》第四十三", "h3": "43．10", "text": "子贡问于孔子曰：“殷人既定而弔于圹，周人反哭而弔于家，如之何？”孔子曰：“反哭之弔也，丧之至也，反而亡矣，失之矣。于斯为甚，故弔之。死、人卒事也，殷以悫，吾从周。殷人既练之明日而祔于祖，周人既卒哭之明日而祔于祖。祔、祭神之始事也。周以戚，吾从殷。”", "para_ids": [2325]}
{"uid": 2326, "level": "normal", "h1": "《孔子家语》", "h2": "《曲礼子夏问》第四十三", "h3": "43．11", "text": "子贡问曰：“闻诸晏子，少连大连善居丧，其有异称乎？”孔子曰：“父母之丧，三日不怠，三月不解，期悲哀，三年忧，东夷之子，达于礼者也。”", "para_ids": [2326]}
{"uid": 2327, "level": "normal", "h1": "《孔子家语》", "h2": "《曲礼子夏问》第四十三", "h3": "43．12", "text": "子游问曰：“诸侯之世子，丧慈母如母，礼与？”孔子曰：“非礼也。古者男子外有傅父，内有慈母，君命所使教子者也。何服之有？昔鲁孝公少丧其母，其慈母良。及其死也，公弗忍，欲丧之，有司曰：‘礼，国君慈母无服。今也君为之服，是逆古之礼而乱国法也。若终行之，则有司将书之，以示后世，无乃不可乎？’公曰：‘古者天子丧慈母，练冠以燕居。’遂练冠以丧慈母。丧慈母如母，始则鲁孝公之为也。”", "para_ids": [2327]}
{"uid": 2328, "level": "normal", "h1": "《孔子家语》", "h2": "《曲礼子夏问》第四十三", "h3": "43．13", "text": "孔子适卫，遇旧馆人之丧，入而哭之哀。出，使子贡脱骖以赠之。子贡曰：“于所识之丧，不能有所赠。赠于旧馆，不已多乎？”孔子曰：“吾向入哭之，遇一哀而出涕，吾恶夫涕而无以将之。小子行焉。”", "para_ids": [2328]}
{"uid": 2329, "level": "normal", "h1": "《孔子家语》", "h2": "《曲礼子夏问》第四十三", "h3": "43．14", "text": "子路问于孔子曰：“鲁大夫练而杖，礼与？”孔子曰：“吾不知也。”子路出，谓子贡曰：“吾以为夫子无所不知，夫子亦徒有所不知也？”子贡曰：“子所问何哉？”子路曰：“由问鲁大夫练而杖，礼邪？夫子曰：‘吾不知也。’”子贡曰：“止，吾将为子问之。”遂趋而进，曰：“练而杖，礼与？”孔子曰：“非礼也。”子贡出，谓子路曰：“子谓夫子而弗知之乎？夫子徒无所不知也。子问非也。礼，居是邦，则不非其大夫。”", "para_ids": [2329]}
{"uid": 2330, "level": "normal", "h1": "《孔子家语》", "h2": "《曲礼子夏问》第四十三", "h3": "43．15", "text": "叔孙武叔之母死，既小歛，举尸者出户。武孙从之，出户，乃袒，且投其冠而括发。子路叹之。孔子曰：“是礼也。”子路问曰：“将小歛，则变服。今乃出户，而夫子以为知礼，何也？”孔子曰：“汝问非也。君子不举人以质事。”", "para_ids": [2330]}
{"uid": 2331, "level": "normal", "h1": "《孔子家语》", "h2": "《曲礼子夏问》第四十三", "h3": "43．16", "text": "齐晏桓子卒。平仲麤衰斩，苴绖带，杖，以菅屦，食粥，居傍庐，寝苫枕草。其老曰：“非大夫丧父之礼也。”晏子曰：“唯卿为大夫。”曾子以问孔子。孔子曰：“晏平仲可谓能远害矣。不以己之是駮人之非，愻辞以避咎，义也夫！”", "para_ids": [2331]}
{"uid": 2332, "level": "normal", "h1": "《孔子家语》", "h2": "《曲礼子夏问》第四十三", "h3": "43．17", "text": "季平子卒，将以君之璵璠歛，赠以珠玉。孔子初为中都宰，闻之，历级而救焉，曰：“送而以宝玉，是犹曝尸于中原也。其示民以奸利之端，而有害于死者，安用之？且孝子不顺情以危亲，忠臣不兆奸以陷君。”乃止。", "para_ids": [2332]}
{"uid": 2333, "level": "normal", "h1": "《孔子家语》", "h2": "《曲礼子夏问》第四十三", "h3": "43．18", "text": "孔子之弟子琴张，与宗鲁友。卫齐豹见宗鲁于公子孟絷，孟絷以为参乘焉。及齐豹将煞孟絷，告宗鲁使行。宗鲁曰：“吾由子而事之，今闻难而逃，是僭子也。子行事乎？吾将死以事周子，而归死于公孟，可也。”齐氏用戈击公孟，宗鲁以背蔽之，断肱，中公孟，宗鲁皆死。琴张闻宗鲁死，将往弔之，孔子曰：“齐豹之盗，孟絷之贼也。汝何弔焉？君子不食奸，不受乱，不为利病于回，不以回事人，不盖非义，不犯非礼。汝何弔焉？”琴张乃止。", "para_ids": [2333]}
{"uid": 2334, "level": "normal", "h1": "《孔子家语》", "h2": "《曲礼子夏问》第四十三", "h3": "43．19", "text": "郕人子蒲卒，哭者呼灭。子游曰：“若哭其野，孔子恶野哭者。”哭者闻之，遂改之。", "para_ids": [2334]}
{"uid": 2335, "level": "normal", "h1": "《孔子家语》", "h2": "《曲礼子夏问》第四十三", "h3": "43．20", "text": "公父文伯卒，其妻妾皆行哭失声。敬姜戒之曰：“吾闻好外者，士死之；好内者，女死之。今吾子早夭，吾恶其以好内闻也。二三妇人之欲供先祀者，请无瘠色，无挥涕，无拊膺，无哀容，无加服，有降服，从礼而静，是昭吾子也。”孔子闻之，曰：“女智无若妇，男智莫若夫。公文氏之妇，智矣。剖情损礼，欲以明其子之令德也。”", "para_ids": [2335]}
{"uid": 2336, "level": "normal", "h1": "《孔子家语》", "h2": "《曲礼子夏问》第四十三", "h3": "43．21", "text": "子路与子羔仕于卫，卫有蒯聩之难。孔子在鲁，闻之，曰：“柴也其来，由也死矣。”既而卫使至，曰：“子路死焉。”夫子哭之于中庭。有人弔者，而夫子拜之。已哭，进使者而问故。使者曰：“醢之矣。”遂令左右皆覆醢，曰：“吾何忍食此！”", "para_ids": [2336]}
{"uid": 2337, "level": "normal", "h1": "《孔子家语》", "h2": "《曲礼子夏问》第四十三", "h3": "43．22", "text": "季桓子死，鲁大夫朝服而弔。子游问于孔子曰：“礼乎？”夫子不答。他日，又问，夫子曰：“始死则矣羔裘玄冠者，易之而已，汝何疑焉？”", "para_ids": [2337]}
{"uid": 2338, "level": "normal", "h1": "《孔子家语》", "h2": "《曲礼子夏问》第四十三", "h3": "43．23", "text": "子睪问于孔子曰：“始死之设重也，何为？”孔子曰：“重、主道也。殷主缀重焉，周人彻重焉。”“请问丧朝？”子曰：“丧之朝也，顺死者之孝心，故至于祖考庙而后行。殷朝而后殡于祖，周朝而后遂葬。”", "para_ids": [2338]}
{"uid": 2339, "level": "normal", "h1": "《孔子家语》", "h2": "《曲礼子夏问》第四十三", "h3": "43．24", "text": "孔子之守狗死。谓子贡曰：“路马死则藏之以帷，狗则藏之以盖。汝往埋之。吾闻弊帷不弃，为埋马也；弊盖不弃，为埋狗也。今吾贫无盖，于其封也，与之席，无使其首陷于土焉。”", "para_ids": [2339]}
{"uid": 2340, "level": "normal", "h1": "《孔子家语》", "h2": "《公西赤问》第四十四", "h3": "44．1", "text": "公西赤问于孔子曰：“大夫以罪免卒，其葬也，如之何？”孔子曰：“大夫废其事，终身不仕，死则葬之以士礼。老而致事者，死则从其列。”", "para_ids": [2340]}
{"uid": 2341, "level": "normal", "h1": "《孔子家语》", "h2": "《公西赤问》第四十四", "h3": "44．2", "text": "公仪仲子嫡子死，而立其弟。檀弓谓子服伯子曰：“何居？我未之前闻也。”子服伯子曰：“仲子亦犹行古人之道也。昔者文王舍伯邑考而立武王，微子舍其孙腯立其弟衍。”子游以问诸孔子。子曰：“否。周制立孙。”", "para_ids": [2341]}
{"uid": 2342, "level": "normal", "h1": "《孔子家语》", "h2": "《公西赤问》第四十四", "h3": "44．3", "text": "孔子之母既丧，将合葬焉。曰：“古者不祔葬，为不忍先死者之复见也。《诗》云：‘死则同穴。’自周公已来，祔葬矣。故卫人之祔也，离之，有以间焉。鲁人之祔也，合之，美夫！吾从鲁。”遂合葬于防。曰：“吾闻之，古者墓而不坟。今丘也，东西南北之人也，不可以弗识也。吾见封之若堂者矣，又见若坊者矣，又见若覆夏屋者矣，又见若斧形者矣。吾从斧者焉。”于是封之崇四尺。孔子先反虞，门人后，雨甚至；墓崩，修之。而孔子问焉，曰：“尔来何迟？”对曰：“防墓崩。”孔子不应。三云，孔子泫然而流涕，曰：“吾闻之，古不修墓。”及二十五月而祥，五日而弹琴不成声，十日过禫，而成笙歌。", "para_ids": [2342]}
{"uid": 2343, "level": "normal", "h1": "《孔子家语》", "h2": "《公西赤问》第四十四", "h3": "44．4", "text": "孔子有母之丧，既练，阳虎弔焉。私于孔子曰：“今季氏将大飨境内之士，子闻诸？”孔子曰：“丘弗闻也。若闻之，虽在衰绖，亦欲与往。”阳虎曰：“子谓不然乎？季氏飨士，不及子也。”阳虎出。曾参问曰：“语之何谓也？”孔子曰：“己则丧服，犹应其言，示所以不非也。”", "para_ids": [2343]}
{"uid": 2344, "level": "normal", "h1": "《孔子家语》", "h2": "《公西赤问》第四十四", "h3": "44．5", "text": "颜回死，鲁定公弔焉，使人访于孔子。孔子对曰：“凡在封内，皆臣子也。礼：君弔其臣，升自东阶，向尸而哭，其恩赐之施，不有笇也。”", "para_ids": [2344]}
{"uid": 2345, "level": "normal", "h1": "《孔子家语》", "h2": "《公西赤问》第四十四", "h3": "44．6", "text": "原思言于曾子曰：“夏后氏之送葬也，用明器，示民无知也。殷人用祭器，示民有知也。周人兼而用之，示民疑也。”曾子曰：“其不然矣。夫以明器、鬼器也；祭器、人器也。古之人胡为而死其亲也？”子游问于孔子，子曰：“之死而致死乎？不仁，不可为也；之死而致生乎？不智，不可为也。凡为明器者，知丧道矣，备物而不可用也。是故竹不成用而瓦不成膝，琴瑟张而不平，笙竽备而不和，有钟磬而无簨𧇽，其曰明器，神明之也，哀哉！死者而用生者之器也，不殆于用殉也？”", "para_ids": [2345]}
{"uid": 2346, "level": "normal", "h1": "《孔子家语》", "h2": "《公西赤问》第四十四", "h3": "44．7", "text": "子游问于孔子曰：“葬者涂车刍灵，自古有之。然今人或有偶，是无益于丧？”孔子曰：“为刍灵者善矣。为偶者不仁，不殆于用人乎？”", "para_ids": [2346]}
{"uid": 2347, "level": "normal", "h1": "《孔子家语》", "h2": "《公西赤问》第四十四", "h3": "44．8", "text": "颜渊之丧既祥，颜路馈祥肉于孔子，孔子自出而受之。入，弹琴以散情，而后乃食之。", "para_ids": [2347]}
{"uid": 2348, "level": "normal", "h1": "《孔子家语》", "h2": "《公西赤问》第四十四", "h3": "44．9", "text": "孔子尝，奉荐而进，其亲也悫，其行也趋趋以数。已祭，子贡问曰：“夫子之言祭也，济济漆漆焉。今夫子之祭，无济济漆漆，何也？”孔子曰：“济济漆漆者，容也，远也；漆漆者，以自反也。容以远，若容以自反也，夫何神明之及交？必如此，则何济济漆漆之有？反馈乐成，进则燕俎，序其礼乐，备其百官，于是君子致其济济漆漆焉！夫言岂一端而已哉？亦各有所当。”", "para_ids": [2348]}
{"uid": 2349, "level": "normal", "h1": "《孔子家语》", "h2": "《公西赤问》第四十四", "h3": "44．10", "text": "子路为季氏宰。季氏祭，逮昏而奠，终日不足，继之以烛。虽有强力之容，肃敬之心，皆倦怠矣。有司跛倚以临事，其为不敬也大矣。他日祭，子路与焉。室事交于户，堂事当于阶，质明而始行事，晏朝而彻。孔子闻之，曰：“以此观之，孰为由也而不知礼！”", "para_ids": [2349]}
{"uid": 2350, "level": "normal", "h1": "《孔子家语》", "h2": "《公西赤问》第四十四", "h3": "44．11", "text": "卫庄公之反国，改旧制，变宗庙，易朝市。高子皋问于孔子曰：“周礼绎祭于祊，祊在庙门之西，前朝而后市。今卫君欲其事事一更之，如之何？”孔子曰：“绎之于库门内，祊之于东市，朝于西方，失之矣。”", "para_ids": [2350]}
{"uid": 2351, "level": "normal", "h1": "《孔子家语》", "h2": "《公西赤问》第四十四", "h3": "44．12", "text": "季桓子将祭，齐三日，而二日钟鼓之音不绝。冉有问于孔子。子曰：“孝子之祭也，散斋七日，慎思其事，三日致斋而一用之，犹恐其不敬也，而二日伐鼓何居焉？”", "para_ids": [2351]}
{"uid": 2352, "level": "normal", "h1": "《孔子家语》", "h2": "《公西赤问》第四十四", "h3": "44．13", "text": "公父文伯之母，季康子之从祖母。康子往焉，侧门而与之言，内皆不踰阀。文伯祭其祖悼子，康子与焉，进俎而不受，彻俎而不与燕。宗老不具则不绎；绎不尽饫则退。孔子闻之，曰：“男女之别，礼之大经。公父氏之妇，动中德趣，度于礼矣。”", "para_ids": [2352]}
{"uid": 2353, "level": "normal", "h1": "《孔子家语》", "h2": "《公西赤问》第四十四", "h3": "44．14", "text": "季康子朝服以缟，曾子问于孔子曰：“礼乎？”孔子曰：“诸侯皮弁以告朔，然后服之以视朝，若此礼者也。”", "para_ids": [2353]}
{"uid": 2354, "level": "normal", "h1": "《孔丛子》", "h2": "《嘉言》第一", "h3": "1．1", "text": "夫子适周，见苌弘，言终，退。苌弘语刘文公，曰：“吾观孔仲尼有圣人之表。河目而隆颡，黄帝之形貌也。修肱而龟背，长九尺有六寸，成汤之容体也。然言称先王，躬履廉让，洽闻强记，博物不穷，抑亦圣人之兴者乎？”刘子曰：“方今周室衰微而诸侯力争，孔丘布衣，圣将安施？”苌弘曰：“尧舜文武之道、或弛而坠，礼乐崩丧，其亦正其统纪而已矣。”既而夫子闻之，曰：“吾岂敢哉！亦好礼乐者也。”", "para_ids": [2354]}
{"uid": 2355, "level": "normal", "h1": "《孔丛子》", "h2": "《嘉言》第一", "h3": "1．3", "text": "子张曰：“女子必渐乎二十而后嫁，何也？”孔子曰：“十五许嫁而后从夫，是阳动而阴应，男唱而女随之义也。以为纺绩组紃织纴者，女子之所有事也，黼黻文章之美，妇人之所有大功也。必十五以往，渐乎二十，然后可以通乎此事。通乎此事，然后乃能上以孝于舅姑，下以事夫养子也。”", "para_ids": [2355]}
{"uid": 2356, "level": "normal", "h1": "《孔丛子》", "h2": "《嘉言》第一", "h3": "1．4", "text": "宰我使于齐而反，见夫子，曰：“梁丘据遇虺毒，三旬而后瘳。朝齐君，会大夫，众宾而庆焉。弟子与在宾列。大夫众宾并复献攻疗之方。弟子谓之曰：‘夫所以献方，将为病也。今梁丘子已瘳矣，而诸夫子乃复献方，方将安施？意欲梁丘大夫复有虺害当用之乎？’众坐默然无辞。弟子此言何如？”夫子曰：“汝说非也。夫三折肱为良医。梁丘子遇虺毒而获瘳，诸有与之同疾者必问所以已之之方焉。众人为此故，各言其方，欲售之以已人之疾也。凡言其方者，称其良也。且以参据所以已之之方优劣耳。”", "para_ids": [2356]}
{"uid": 2357, "level": "normal", "h1": "《孔丛子》", "h2": "《嘉言》第一", "h3": "1．6", "text": "齐东郭亥欲攻田氏，执贽见夫子而访焉。夫子曰：“子为义也，丘不足与计事。”揖子贡使答之。子贡谓之曰：“今子、士也，位卑而图大。位卑则人不附也，图大则人惮之，殆非子之任也。盍姑已乎。夫以一缕之任系千钧之重，上悬之于无极之高，下垂之于不测之深。旁人皆哀其绝，而造之者不知其危，子之谓乎。马方骇鼓而惊之，系方绝重而填之。马奔车覆，六辔不禁；系绝于高，坠入于深，其危必矣。”东郭亥色战而跪，曰：“吾已矣。愿子无言。”既而夫子告子贡，曰：“东郭亥欲为义者也。子亦告之以难易则可矣。奚至惧之哉。”", "para_ids": [2357]}
{"uid": 2358, "level": "normal", "h1": "《孔丛子》", "h2": "《嘉言》第一", "h3": "1．7", "text": "宰我问：“君子尚辞乎？”孔子曰：“君子以理为尚，博而不要，非所察也；繁辞富说，非所听也。唯知者不失理。”孔子曰：“吾于予，取其言之近类也；于赐，取其言之切事也。近类则足以谕之，切事则足以惧之。”", "para_ids": [2358]}
{"uid": 2359, "level": "normal", "h1": "《孔丛子》", "h2": "《论书》第二", "h3": "2．1", "text": "子张问曰：“圣人受命，必受诸天，而《书》云‘受终于文祖’，何也？”孔子曰：“受命于天者、汤武是也，受命于人者、舜禹是也。夫不读《诗》、《书》、《易》、《春秋》，则不知圣人之心，又无以别尧舜之禅、汤武之伐也。”", "para_ids": [2359]}
{"uid": 2360, "level": "normal", "h1": "《孔丛子》", "h2": "《论书》第二", "h3": "2．2", "text": "子张问曰：“礼、丈夫三十而室。昔者，舜三十征庸，而《书》云：‘有鳏在下曰虞舜’，何谓也？曩者、师闻诸夫子曰：‘圣人在上，君子在位，则内无怨女，外无旷夫。’尧为天子而有鳏在下，何也？”孔子曰：“夫男子二十而冠，冠而后娶，古今通义也。舜父顽母嚚，莫能图室家之端焉。故逮三十而谓之鳏也。《诗》云：‘娶妻如之何？必告父母。’父母在，则宜图婚。若已殁，则己之娶，必告其庙。今舜之鳏，乃父母之顽嚚也，虽尧为天子，其如舜何？”", "para_ids": [2360]}
{"uid": 2361, "level": "normal", "h1": "《孔丛子》", "h2": "《论书》第二", "h3": "2．3", "text": "子夏问《书》大义。子曰：“吾于《帝典》见尧舜之圣焉；于《大禹》、《皋陶谟》、《益稷》见禹、稷、皋陶之忠勤功勋焉；于《洛诰》见周公之德焉。故《帝典》可以观美，《大禹谟》、《禹贡》可以观事，《皋陶谟》、《益稷》可以观政，《洪范》可以观度，《秦誓》可以观议，《五诰》可以观仁，《甫刑》可以观诫。通斯七者，则《书》之大义举矣。”", "para_ids": [2361]}
{"uid": 2362, "level": "normal", "h1": "《孔丛子》", "h2": "《论书》第二", "h3": "2．4", "text": "孔子曰：“《书》之于事也、远而不阔，近而不迫；志尽而不怨，辞顺而不谄。吾于《高宗肜日》见德有报之疾也。苟由其道、致其仁，则远方归志而致其敬焉。吾于《洪范》见君子之不忍言人之恶而质人之美也。发乎中而见乎外以成文者，其唯《洪范》乎？”", "para_ids": [2362]}
{"uid": 2363, "level": "normal", "h1": "《孔丛子》", "h2": "《论书》第二", "h3": "2．5", "text": "子张问曰：“尧舜之世，一人不刑而天下治。何则？以教诚而爱深也。龙子以为教一而被以‘五刑’，敢问何谓？”孔子曰：“不然，五刑、所以佐教也。龙子未可谓能为《书》也。”", "para_ids": [2363]}
{"uid": 2364, "level": "normal", "h1": "《孔丛子》", "h2": "《论书》第二", "h3": "2．6", "text": "子夏读《书》既毕，而见于夫子。夫子谓曰：“子何为于《书》？”子夏对曰：“《书》之论事也，昭昭然若日月之代明，离离然若星辰之错行；上有尧舜之德，下有三王之义。凡商之所受《书》于夫子者，志之于心，弗敢忘也。虽退而穷，居河济之间、深山之中，作壤室，编蓬户，常于此弹琴瑟以歌先王之道，则可以发愤慷喟，忘己贫贱。故有人亦乐之，无人亦乐之；上见尧舜之德，下见三王之义；忽不知忧患与死也。”夫子愀然变容，曰：“嘻！子殆可与言《书》矣。虽然，其亦表之而已，未覩其里也。夫窥其门而不入其室，恶覩其宗庙之奥、百官之美乎？”", "para_ids": [2364]}
{"uid": 2365, "level": "normal", "h1": "《孔丛子》", "h2": "《论书》第二", "h3": "2．7", "text": "宰我问：“《书》云：‘纳于大麓，烈风、雷雨弗迷’，何谓也？”孔子曰：“此言人事之应乎天也。尧既得舜，历试诸难，已而纳之于尊显之官，使大录万机之政。是故阴阳清和，五星来备，烈风、雷雨各以其应，不有迷错愆伏，明舜之行合于天也。”", "para_ids": [2365]}
{"uid": 2366, "level": "normal", "h1": "《孔丛子》", "h2": "《论书》第二", "h3": "2．8", "text": "宰我曰：“敢问‘禋于六宗’，何谓也？”孔子曰：“所宗者六，皆洁祀之也。埋少牢于太昭，所以祭时也；祖迎于坎坛，所以祭寒暑也；主于郊宫，所以祭日也；夜明，所以祭月也；幽禜，所以祭星也；雩禜，所以祭水旱也。‘禋于六宗’，此之谓也。”", "para_ids": [2366]}
{"uid": 2367, "level": "normal", "h1": "《孔丛子》", "h2": "《论书》第二", "h3": "2．9", "text": "《书》曰：“兹予大享于先王，尔祖其从与享之。”季桓子问曰：“此何谓也？”孔子曰：“古之王者，臣有大功，死，则必祀之于庙，所以殊有绩、劝忠勤也。盘庚举其事，以厉其世臣，故称焉。”桓子曰：“天子之臣有大功者，则既然矣。诸侯之臣有大功者，可以如之乎？”孔子曰：“劳能定国，功加于民，大臣死难，虽食之公庙可也。”桓子曰：“其位次如何？”孔子曰：“天子诸侯之臣、生则有列于朝，死则有位于庙。其序一也。”", "para_ids": [2367]}
{"uid": 2368, "level": "normal", "h1": "《孔丛子》", "h2": "《论书》第二", "h3": "2．10", "text": "《书》曰：“维高宗报上甲微。”定公问曰：“此何谓也？”孔子对曰：“此谓亲尽庙毁，有功而不及祖，有德而不及宗。故于每岁之大尝而报祭焉，所以昭其功德也。”公曰：“先君僖公、功德前行，可以与于报乎？”孔子曰：“丘闻：昔虞夏商周以帝王行此礼者，则有矣。自此以下，未之知也。”", "para_ids": [2368]}
{"uid": 2369, "level": "normal", "h1": "《孔丛子》", "h2": "《论书》第二", "h3": "2．11", "text": "定公问曰：“《周书》所谓‘庸庸、祗祗、威威、显民’，何谓也？”孔子对曰：“不失其道、明之于民之谓也。夫能用可用，则正治矣；敬可敬，则尚贤矣；畏可畏，则服刑恤矣。君审此三者以示民，而国不兴，未之有也。”", "para_ids": [2369]}
{"uid": 2370, "level": "normal", "h1": "《孔丛子》", "h2": "《论书》第二", "h3": "2．12", "text": "子张问：“《书》云：‘奠高山’，何谓也？”孔子曰：“高山‘五岳’，定其差秩，祀所视焉。”子张曰：“其礼如何？”孔子曰：“牲币之物、‘五岳’视三公，而名山视子男。”子张曰：“仁者何乐于山？”孔子曰：“夫山者、岿然高。”子张曰：“高则何乐尔？”孔子曰：“夫山、草木植焉，鸟兽蕃焉，财用出焉，直而无私焉，四方皆伐焉。直而无私，兴吐风云以通乎天地之间；阴阳和合，雨露之泽，万物以成，百姓咸飨。此仁者之所以乐乎山也。”", "para_ids": [2370]}
{"uid": 2371, "level": "normal", "h1": "《孔丛子》", "h2": "《论书》第二", "h3": "2．13", "text": "孟懿子问：“《书》曰：‘钦四邻’，何谓也？”孔子曰：“王者前有疑，后有丞，左有辅，右有弼，谓之四近。言前后左右近臣当畏敬之，不可以非其人也。周文王胥附、奔辏、先后、御侮，谓之四邻。以免乎牖里之害。”懿子曰：“夫子亦有四邻乎？”孔子曰：“吾有四友焉。自吾得回也，问人加亲，是非胥附乎？自吾得赐也，远方之士日至，是非奔辏乎？自吾得师也，前有光，后有辉，是非先后乎？自吾得由也，恶言不至于门，是非御侮乎？”", "para_ids": [2371]}
{"uid": 2372, "level": "normal", "h1": "《孔丛子》", "h2": "《论书》第二", "h3": "2．14", "text": "孔子见齐景公，梁丘据自外而至。公曰：“何迟？”对曰：“陈氏戮其小臣。臣有辞焉。是故迟。”公笑而目孔子，曰：“《周书》所谓‘明德慎罚’，陈子明德也；罚人而有辞，非不慎矣。”孔子答曰：“昔康叔封卫，统三监之地，命为孟侯。周公以成王之命作《康诰》焉，称述文王之德，以成勑诫之文。其《书》曰：‘惟乃丕显考文王，克明德慎罚。’克明德者、能显用有德，举而任之也。慎罚者、并心而虑之，众平然后行之，致刑错也。此言其所任不失德，所罚不失罪，不谓己德之明也。”公曰：“寡人不有过言，则安得闻君子之教也？”", "para_ids": [2372]}
{"uid": 2373, "level": "normal", "h1": "《孔丛子》", "h2": "《论书》第二", "h3": "2．15", "text": "《书》曰：“其在祖甲，不义惟王。”公西赤曰：“闻诸晏子，汤及太甲、祖乙、武丁，天下之大君。夫太甲为王，居丧行不义，同称大君，何也？”孔子曰：“君子之于人、计功以除过。太甲即位，不明居丧之礼，而干冢宰之政。伊尹放之于桐。忧思三年，追悔前愆，起而复位，谓之明王。以此观之，虽四于‘三王’，不亦可乎？”", "para_ids": [2373]}
{"uid": 2374, "level": "normal", "h1": "《孔丛子》", "h2": "《论书》第二", "h3": "2．16", "text": "鲁哀公问：“《书》称夔曰：‘于！予击石拊石，百兽率舞，庶尹允谐’，何谓也？”孔子对曰：“此言善政之化乎物也。古之帝王功成作乐，其功善者其乐和，乐和，则天地且犹应之，况百兽乎？夔为帝舜乐正，实能以乐尽治理之情。”公曰：“然则政之大本，莫尚夔乎？”孔子曰：“夫乐所以歌其成功，非政之本也。众官之长，既成熙熙，然后乐乃和焉。”公曰：“吾闻夔一足，有异于人，信乎？”孔子曰：“昔重黎举夔为进，又欲求人而佐焉。舜曰：‘夫乐、天地之精也，唯圣人为能和六律、均五声，和乐之本，以通八风。’夔能若此，一而足矣，故曰一足。非一足也。”公曰：“善。”", "para_ids": [2374]}
{"uid": 2375, "level": "normal", "h1": "《孔丛子》", "h2": "《记义》第三", "h3": "3．1", "text": "季桓子以粟千钟饩夫子，夫子受之而不辞，既而以颁门人之无者。子贡进曰：“季孙以夫子贫，故致粟。夫子受之，而以施人，无乃非季孙之意乎？”子曰：“何？”对曰：“季孙以为惠也。”子曰：“然。吾得千钟，所以受而不辞者，为季孙之惠，且以为宠也。夫受人财，不以成富，与季孙之惠于一人，岂若惠数百人哉！”", "para_ids": [2375]}
{"uid": 2376, "level": "normal", "h1": "《孔丛子》", "h2": "《记义》第三", "h3": "3．2", "text": "秦庄子死，孟武伯问于孔子曰：“古者同寮有服乎？”荅曰：“然。同寮有相友之义。贵贱殊等，不为同官。闻诸老聃：昔者虢叔、闳夭、太颠、散宜生、南宫括五臣同寮，比德以赞文武。及虢叔死，四人者为之服。朋友之服、古之达礼者行之也。”", "para_ids": [2376]}
{"uid": 2377, "level": "normal", "h1": "《孔丛子》", "h2": "《记义》第三", "h3": "3．3", "text": "公父文伯死，室人有从死者。其母怒而不哭，相室谏之。其母曰：“孔子、天下之贤人也，不用于鲁，退而去。是子素宗之，而不能随。今死而内人从死者二人焉。若此于长者薄，于妇人厚也。”既而夫子闻之曰：“季氏之妇尚贤哉！”子路愀然对曰：“夫子亦好人之誉己乎？夫子死而不哭，是不慈也，何善尔？”子曰：“怒其子之不能随贤，所以为尚贤者。吾何有焉？其亦善此而已矣。”", "para_ids": [2377]}
{"uid": 2378, "level": "normal", "h1": "《孔丛子》", "h2": "《记义》第三", "h3": "3．4", "text": "卫出公使人问孔子曰：“寡人之任臣，无大小，一一自言问观察之，犹复失人。何故？”答曰：“如君之言，此乃所以失之也。人既难知，非言问所及、观察所尽。且人君之虑者多，多虑则意不精。以不精之意，察难知之人，宜其有失也。君未之闻乎？昔者舜臣尧，官才任士，尧一从之。左右曰：‘人君用士，当自任耳目，而取信于人，无乃不可乎？’尧曰：‘吾之举舜，已耳目之矣。今舜所举人，吾又耳目之。是则耳目人终无已也。’君苟付可付，则己不劳而贤才不失矣。”", "para_ids": [2378]}
{"uid": 2379, "level": "normal", "h1": "《孔丛子》", "h2": "《记义》第三", "h3": "3．5", "text": "子贡问曰：“昔孙文子以卫侯哭之不哀，知其将为乱。不敢舍其重器而行，尽寘诸戚，而善晋大夫二十人。或称其知，何如？”孔子曰：“吾知其为罪人，未知其为知也。”子贡曰：“敢问何谓也？”子曰：“食其禄者必死其事，孙子知卫君之将不君，不念伏死以争，而素规去就。尸利携贰，非人臣也。臣而有不臣之心，明君所不赦。幸哉！孙子之以此免戮也。”", "para_ids": [2379]}
{"uid": 2380, "level": "normal", "h1": "《孔丛子》", "h2": "《记义》第三", "h3": "3．6", "text": "孔子使宰予使于楚。楚昭王以安车象饰，因宰予以遗孔子焉。宰予曰：“夫子无以此为也。”王曰：“何故？”对曰：“臣以其用，思其所在观之，有以知其然。”王曰：“言之。”宰予对曰：“自臣侍从夫子以来，窃见其言不离道，动不违仁，贵义尚德，清素好俭；仕而有禄，不以为积；不合则去，退无吝心；妻不服彩，妾不衣帛，车器不雕，马不食粟；道行则乐其治，不行则乐其身，此所以为夫子也。若夫观目之靡丽，窈窕之淫音，夫子过之弗之视，遇之弗之听也。故臣知夫子之无用此车也。”王曰：“然则夫子何欲而可？”对曰：“方今天下道德寝息，其志欲兴而行之。天下诚有欲治之君能行其道，则夫子虽徒步以朝，固犹为之，何必远辱君之重贶乎？”王曰：“乃今而后知孔子之德也大矣。”宰予归，以告孔子。孔子曰：“二三子以予之言何如？”子贡对曰：“未尽夫子之美也。夫子德高则配天、深则配海。若予之言，行事之实也。”子曰：“夫言贵实，使人信之。舍实何称乎？是赐之华不若予之实也。”", "para_ids": [2380]}
{"uid": 2381, "level": "normal", "h1": "《孔丛子》", "h2": "《记义》第三", "h3": "3．7", "text": "孔子适齐，齐景公让登，夫子降一等。景公三辞然后登。既坐，曰：“夫子降德辱临寡人，寡人以为荣也，而降级以远自绝于寡人。寡人未知所以为罪？”孔子答曰：“君惠顾外臣，君之赐也。然以匹夫敌国君，非所敢行也。虽君私之，其若义何？”", "para_ids": [2381]}
{"uid": 2382, "level": "normal", "h1": "《孔丛子》", "h2": "《记义》第三", "h3": "3．8", "text": "颜雠善事亲，子路义之。后雠以非罪执于卫，将死，子路请以金赎焉，卫人将许之。既而二三子纳金于子路以入卫，或谓孔子曰：“受人之金以赎其私昵，义乎？”子曰：“义而赎之，贫取于友，非义而何？爱金而令不辜陷辟，凡人且犹不忍，况二三子于由之所亲乎？《诗》云：‘如可赎兮，人百其身。’苟出金可以生人，虽百倍，古人不以为多。故二三子行其欲，由也成其义，非汝之所知也。”", "para_ids": [2382]}
{"uid": 2383, "level": "normal", "h1": "《孔丛子》", "h2": "《记义》第三", "h3": "3．9", "text": "孔子读《诗》及《小雅》，喟然而叹，曰：“吾于《周南》、《召南》见周道之所以盛也，于《柏舟》见匹夫执志之不可易也，于《淇奥》见学之可以为君子也，于《考盘》见遁世之士而不闷也，于《木瓜》见苞苴之礼行也，于《缁衣》见好贤之心至也，于《鸡鸣》见古之君子不忘其敬也，于《伐檀》见贤者之先事后食也，于《蟋蟀》见陶唐俭德之大也，于《下泉》见乱世之思明君也，于《七月》见豳公之所以造周也，于《东山》见周公之先公而后私也，于《狼跋》见周公之远志所以为圣也，于《鹿鸣》见君臣之有礼也，于《彤弓》见有功之必报也，于《羔羊》见善政之有应也，于《节南山》见忠臣之忧世也，于《蓼莪》见孝子之思养也，于《楚茨》见孝子之思祭也，于《裳裳者华》见古之贤者世保其禄也，于《采菽》见古之明王所以敬诸侯也。”", "para_ids": [2383]}
{"uid": 2384, "level": "normal", "h1": "《孔丛子》", "h2": "《记义》第三", "h3": "3．10", "text": "孔子昼息于室而鼓琴焉。闵子自外闻之，以告曾子曰：“向也夫子之音清澈以和，沦入至道；今也更为幽沈之声。幽则利欲之所为发，沈则贪得之所为施。夫子何所感之若是乎？吾从子入而问焉。”曾子曰：“诺。”二子入，问孔子。孔子曰：“然。汝言是也。吾有之。向见猫方取鼠，欲其得之，故为之音也。汝二人者孰识诸？”曾子对曰：“是闵子。”夫子曰：“可与听音矣。”", "para_ids": [2384]}
{"uid": 2385, "level": "normal", "h1": "《孔丛子》", "h2": "《刑论》第四", "h3": "4．1", "text": "仲弓问古之刑教与今之刑教。孔子曰：“古之刑省，今之刑繁。其为教，古有礼然后有刑，是以刑省；今无礼以教，而齐之以刑，刑是以繁。《书》曰：‘伯夷降典，折民维刑’，谓下礼以教之，然后维以刑折之也。夫无礼则民无耻，而正之以刑，故民苟免。”", "para_ids": [2385]}
{"uid": 2386, "level": "normal", "h1": "《孔丛子》", "h2": "《刑论》第四", "h3": "4．2", "text": "孔子适卫，卫将军文子问曰：“吾闻鲁公父氏不能听狱。信乎？”孔子答曰：“不知其不能也。夫公父氏之听狱，有罪者惧，无罪者耻。”文子曰：“有罪者惧，是听之察，刑之当也。无罪者耻，何乎？”孔子曰：“齐之以礼，则民耻矣。刑以止刑，则民惧矣。”文子曰：“今齐之以刑，刑犹弗胜，何礼之齐？”孔子曰：“以礼齐民，譬之于御，则辔也。以刑齐民，譬之于御，则鞭也。执辔于此而动于彼，御之良也。无辔而用策，则马失道矣。”文子曰：“以御言之，右手执辔，左手运策，不亦速乎？若徒辔无策，马何惧哉？”孔子曰：“吾闻古之善御者‘执辔如组、两骖如舞’，非策之助也。是以先王盛于礼而薄于刑，故民从命。今也废礼而尚刑，故民弥暴。”文子曰：“吴、越之俗无礼，而亦治，何也？”孔子曰：“夫吴、越之俗，男女无别，同川而浴，民轻相犯，故其刑重而不胜，由无礼也；中国之教，为外内以别男女，异器服以殊等类，故其民笃而法，其刑轻而胜，由有礼也。”", "para_ids": [2386]}
{"uid": 2387, "level": "normal", "h1": "《孔丛子》", "h2": "《刑论》第四", "h3": "4．3", "text": "孔子曰：“民之所以生者，衣食也。上不教民，民匮其生，饥寒切于身而不为非者，寡矣。故古之于盗，恶之而不杀也。今不先其教而一杀之，是以罚行而善不反，刑张而罪不省。夫赤子知慕其父母，由审故也。况乎为政，兴其贤者而废其不贤，以化民乎！知审此二者，则上盗先息。”", "para_ids": [2387]}
{"uid": 2388, "level": "normal", "h1": "《孔丛子》", "h2": "《刑论》第四", "h3": "4．4", "text": "《书》曰：“兹殷罚有伦。”子张问曰：“何谓也？”孔子曰：“不失其理之谓也。今诸侯不同德。每君异法，折狱无伦，以意为限，是故知法之难也。”子张曰：“古之知法者与今之知法者异乎？”孔子曰：“古之知法者能远狱，今之知法者不失有罪。不失有罪，其于恕寡矣；能远于狱，其于防深矣。寡恕近乎滥，防深治乎本。《书》曰：‘维敬五刑，以成三德’，言敬刑所以为德矣。”", "para_ids": [2388]}
{"uid": 2389, "level": "normal", "h1": "《孔丛子》", "h2": "《刑论》第四", "h3": "4．5", "text": "《书》曰：“非从维从。”孔子曰：“君子之于人也，有不语也，无不听也。况听讼乎！必尽其辞矣。夫听讼者或从其情，或从其辞。辞不可从，必断以情。《书》曰：‘人有小罪非眚，乃惟终，自作不典；式尔，有厥罪小，乃不可不杀。乃有大罪非终，乃惟眚灾适尔；既道极厥辜，时乃不可杀。’”曾子问听狱之术。孔子曰：“其大法也三焉。治必以宽，宽之之术归于察，察之之术归于义，是故听而不宽，是乱也；宽而不察，是慢也；察而不中义，是私也。私则民怨。故善听者、听不越辞，辞不越情，情不越义。《书》曰：‘上下比罚，亡僣乱辞。’”", "para_ids": [2389]}
{"uid": 2390, "level": "normal", "h1": "《孔丛子》", "h2": "《刑论》第四", "h3": "4．6", "text": "《书》曰：“哀敬折狱。”仲弓问曰：“何谓也？”孔子曰：“古之听讼者察贫贱，哀孤独，及鳏寡、老弱不肖而无告者，虽得其情，必哀矜之。死者不可生，断者不可属。若老而刑之，谓之悖；弱而刑之，谓之克。不赦过谓之逆，率过以小罪谓之抧。故宥过赦小罪，老弱不受刑，先王之道也。《书》曰：‘大辟疑赦。’又曰：‘与其杀不辜，宁失不经。’”", "para_ids": [2390]}
{"uid": 2391, "level": "normal", "h1": "《孔丛子》", "h2": "《刑论》第四", "h3": "4．7", "text": "《书》曰：“若保赤子。”子张问曰：“听讼可以若此乎？”孔子曰：“可哉！古之听讼者恶其意，不恶其人，求所以生之，不得其所以生，乃刑之。君必与众共焉，爱民而重弃之也。今之听讼者不恶其意，而恶其人，求所以杀。是反古之道也。”", "para_ids": [2391]}
{"uid": 2392, "level": "normal", "h1": "《孔丛子》", "h2": "《刑论》第四", "h3": "4．8", "text": "孟氏之臣叛，武伯问孔子曰：“如之何？”答曰：“臣人而叛，天下所不容也。其将自反，子姑待之。”三旬，果自归。孟氏武伯将执之，访于夫子。夫子曰：“无也。子之于臣，礼意不至，是以去子。今其自反，罪以反除，又何执焉？子修礼以待之，则臣去子将安往？”武伯乃止。", "para_ids": [2392]}
{"uid": 2393, "level": "normal", "h1": "《孔丛子》", "h2": "《记问》第五", "h3": "5．7", "text": "楚王使使奉金帛聘夫子。宰予冉有曰：“夫子之道于是行矣。”遂请见，问夫子曰：“太公勤身苦志，八十而遇文王，孰与许由之贤？”夫子曰：“许由、独善其身者也。太公、兼利天下者也。然今世无文王之君也，虽有太公，孰能识之？”乃歌曰：“大道隐兮礼为基，贤人窜兮将待时，天下如一欲何之。”", "para_ids": [2393]}
{"uid": 2394, "level": "normal", "h1": "《孔丛子》", "h2": "《记问》第五", "h3": "5．8", "text": "叔孙氏之车卒曰：“子鉏商樵于野而获兽焉。众莫之识，以为不祥，弃之五父之衢。”冉有告夫子曰：“有麕而肉角，岂天之妖乎？”夫子曰：“今何在？吾将观焉。”遂往，谓其御高柴曰：“若求之言，其必麟乎！”到视之，果信。言偃问曰：“飞者宗凤，走者宗麟，为其难致也。敢问今见其谁应之？”子曰：“天子布德，将致太平，则麟凤龟龙先为之祥。今周宗将灭，天下无主，孰为来哉？”遂泣曰：“予之于人，犹麟之于兽也。麟出而死，吾道穷矣。”乃歌曰：“唐虞世兮麟凤游，今非其时来何求，麟兮麟兮我心忧。”", "para_ids": [2394]}
{"uid": 2395, "level": "normal", "h1": "《孔丛子》", "h2": "《杂训》第六", "h3": "6．3", "text": "悬子问子思曰：“吾闻同声者相求，同志者相好。子之先君见子产则兄事之，而世谓子产仁爱，称夫子圣人。是谓圣道事仁爱也。吾未谕其人之孰先后也，故质于子。”子思曰：“然。子之问也。昔季孙问子游，亦若子之言也。子游答曰：‘以子产之仁爱譬夫子，其犹浸水之与膏雨乎？’康子曰：‘子产死，郑人丈夫舍玞佩，妇女舍珠瑱，巷哭三月，竽瑟不作。夫子之死也，吾未闻鲁人之若是也。奚故哉？’子游曰：‘夫浸水之所及也则生，其所不及则死，故民皆知焉。膏雨之所生也，广莫大焉；民之受赐也，普矣。莫识其由来者。’‘上德不德，是以无德。’季孙曰：‘善。’”悬子曰：“其然。”", "para_ids": [2395]}
{"uid": 2396, "level": "normal", "h1": "《孔丛子》", "h2": "《杂训》第六", "h3": "6．4", "text": "孟子车尚幼，请见子思。子思见之，甚悦其志，命子上侍坐焉，礼敬子车甚崇。子上不愿也。客退。子上请曰：“白闻士无介不见，女无媒不嫁。孟孺子无介而见，大人悦而敬之。白也未谕，敢问？”子思曰：“然。吾昔从夫子于郯，遇程子于途，倾盖而语，终日而别，命子路将束帛赠焉，以其道同于君子也。今孟子车、孺子也，言称尧、舜，性乐仁义，世所希有也。事之犹可，况加敬乎！非尔所及也。”", "para_ids": [2396]}
{"uid": 2397, "level": "normal", "h1": "《孔丛子》", "h2": "《杂训》第六", "h3": "6．8", "text": "县子问子思曰：“颜回问为邦。夫子曰：‘行夏之时。’若是，殷周异政为非乎？”子思曰：“夏数得天，尧舜之所同也。殷周之王，征伐革命以应乎天，因改正朔，若云天时之改尔，故不相因也。夫受禅于人者，则袭其统；受命于天者，则革之，所以神其事，如天道之变然也。三统之义，夏得其正。是以夫子云。”", "para_ids": [2397]}
{"uid": 2398, "level": "normal", "h1": "《孔丛子》", "h2": "《居卫》第七", "h3": "7．4", "text": "曾子谓子思曰：“昔者吾从夫子游于诸侯，夫子未尝失人臣之礼，而犹圣道不行。今吾观子有傲世主之心，无乃不容乎？”子思曰：“时移世异，各有宜也。当吾先君，周制虽毁，君臣固位，上下相持，若一体然。夫欲行其道，不执礼以求之，则不能入也。今天下诸侯方欲力争，竞招英雄以自辅翼。此乃得士则昌、失士则亡之秋也。伋于此时不自高，人将下吾；不自贵，人将贱吾。舜、禹揖让，汤、武用师，非故相诡，乃各时也。”", "para_ids": [2398]}
{"uid": 2399, "level": "normal", "h1": "《孔丛子》", "h2": "《居卫》第七", "h3": "7．9", "text": "羊客问子思曰：“古之帝王中分天下，使二公治之，谓之二伯。周自后稷封为王者后，子孙据国。至大王、王季、文王，此固世为诸侯矣，焉得为西伯乎？”子思曰：“吾闻诸子夏：殷王帝乙之时，王季以功九命作伯，受珪瓒秬鬯之赐，故文王因之，得专征伐。此以诸侯为伯，犹周召之君为伯也。”", "para_ids": [2399]}
{"uid": 2400, "level": "normal", "h1": "《孔丛子》", "h2": "《公孙龙》第十二", "h3": "24．1", "text": "公孙龙者、平原君之客也，好刑名，以白马为非白马。或谓子高曰：“此人小辨而毁大道，子盍往正诸。”子高曰：“大道之悖，天下之交往也。吾何病焉？”或曰：“虽然，子为天下故往也。”子高适赵，与龙会平原君家，谓之曰：“仆居鲁，遂闻下风，而高先生之行也，愿受业之日久矣。然所不取于先生者，独不取先生以白马为非白马尔。诚去非白马之学，则穿请为弟子。”公孙龙曰：“先生之言悖也。龙之学、正以白马为非白马者也。今使龙去之，则龙无以教矣。今龙无以教，而乃学于龙，不亦悖乎？且夫学于龙者，以智与学不逮也。今教龙去白马非白马，是先教也。先教而后师之，不可也。先生之非教龙者，似齐王之问尹文也。齐王曰：‘寡人甚好士，而齐国无士。’尹文曰：‘今有人于此，事君则忠，事亲则孝，交友则信，处乡则顺。有此四行者、可谓士乎？’王曰：‘善。是真吾所谓士者也。’尹文曰：‘王得此人，肯以为臣乎？’王曰：‘所愿不可得也。’尹文曰：‘使此人于广庭大众之中见侮而不敢斗，王将以为臣乎？’王曰：‘夫士也见侮而不敢斗，是辱也。寡人不以为臣矣。’尹文曰：‘虽见侮而不斗，是未失所以为士也。然而王不以为臣，则卿所谓士者，乃非士乎？夫王之令、杀人者死，伤人者刑，民有畏王令，故见侮终不敢斗，是全王之法也，而王不以为臣，是罚之也。且王以不敢斗为辱，必以敢斗为荣，是王之所赏，吏之所罚也；上之所是，法之所非也。赏罚是非，相与曲谬，虽十黄帝固所不能治也。’齐王无以应。且白马非白马者，乃子先君仲尼之所取也。龙闻楚王张繁弱之弓，载忘归之矢，以射蛟兕于云梦之囿。反而丧其弓。左右请求之。王曰：‘止也。楚人遗弓，楚人得之，又何求乎？’仲尼闻之，曰：‘楚王仁义而未遂。亦曰人得之而已矣，何必楚乎？’若是者，仲尼异楚人于所谓人也。夫是仲尼之异楚人于所谓人，而非龙之异白马于所谓马，悖也。先生好儒术，而非仲尼之所取也，欲学而使龙去所以教，虽百龙之智，固不能当其前也。”子高莫之应，退而告人曰：“言非而博，巧而不理。此固吾所不答也。”异日，平原君会众宾而延子高。平原君曰：“先生、圣人之后也，不远千里来顾临之，欲去。夫公孙子白马之学，今是非未分，而先生翻然欲高逝，可乎？”子高曰：“理之至精者，则自明之。岂在穿之退哉！”平原君曰：“至精之说，可得闻乎？”答曰：“其说皆取之经传，不敢以意。《春秋》记六鶂退飞。覩之则六，察之则鶂。鶂犹马也，六犹白也。覩之则见其白，察之则知其马。色以名别，内由外显。谓之白马，名实当矣。若以丝麻加之女功，为缁素青黄，色、名虽殊，其质故一。是以《诗》有素丝，不曰丝素。《礼》有缁布，不曰布缁。牛玄武、此类甚众。先举其色，后名其质。万物之所同，圣贤之所常也。君子之论，贵当物理，不贵繁辞。若尹文之折齐王之所言，与其法错故也。穿之所说于公孙子，高其智，悦其行也。去白马之说，智行固存。是则穿未失其所师者也。称此云云，没其理矣。是楚王之言楚人亡弓、楚人得之，先君夫子探其本意，欲以示广，其实狭之，故曰不如亦曰人得之而已也。是则异楚王之所谓楚，非异楚王之所谓人也。以此为喻，乃相击切矣。凡言人之者，惣谓人也，亦犹言马者、惣谓马也。楚自国也，白自色也。欲广其人，宜在去楚；欲正名、色，不宜去白。诚察此理，则公孙之辨破矣。”平原君曰：“先生之言，于理善矣。”因顾谓众宾曰：“公孙子能答此乎？”燕客史由对曰：“辞则有焉，理则否矣。”", "para_ids": [2400]}
{"uid": 2401, "level": "normal", "h1": "《孔丛子》", "h2": "《儒服》第十三", "h3": "25．3", "text": "平原君与子高饮，强子高酒，曰：“昔有遗谚：‘尧舜千钟，孔子百觚，子路嗑嗑，尚饮十榼。’古之贤圣无不能饮也。吾子何辞焉？”子高曰：“以穿所闻，贤圣以道德兼人，未闻以饮食也。”平原君曰：“即如先生所言，则此言何生？”子高曰：“生于嗜酒者。盖其劝厉奖戏之辞，非实然也。”平原君欣然曰：“吾不戏子，无所闻、此雅言也。”", "para_ids": [2401]}
{"uid": 2402, "level": "normal", "h1": "《孔丛子》", "h2": "《陈士义》第十五", "h3": "27．5", "text": "李由之母少寡，与李音窃相好而生由。由有才艺，仕于魏。魏王甚爱之。或曰：“李由母奸，不知其父，不足贵也。”王以告由，且曰：“吾不以此贱子也。虽然，古之贤圣、岂有似子者乎？吾将举以折毁子者。”李由对曰：“今人不通于远。在臣欲言谁尔。且孔子少孤，则亦不知其父者也。孔子母死，殡于五父之衢。人见之，皆以为葬。问聊曼父之母，得合葬于防。此则圣人与臣同者也。”王笑曰：“善。”子顺闻之，问魏王曰：“李由安得斯言？”王曰：“假以自显，无伤也。”对曰：“虚造谤言以诬圣人，非无伤也。且夫明主之于臣，唯德所在，不以小疵妨大行也。昔斗子文生于淫女而不害其为令尹。今李由可，则宠之。何患于人之言？而使横生不然之说。若欺有知，则有知不受；若欺凡人，则凡人疑之，必亦问臣，则臣不为君之故，诬祖以显由也。如此，则群臣更知由恶。此恶必聚矣。所谓求自洁而益其垢，犹抱石以救溺，愈不济矣。”", "para_ids": [2402]}
{"uid": 2403, "level": "normal", "h1": "《孔丛子》", "h2": "《诘墨》第十八", "h3": "30．1", "text": "墨子称：景公问晏子以孔子而不对，又问，三皆不对。公曰：“以孔子语寡人者众矣，俱以为贤圣也。今问于子而不对，何也？”晏子曰：“婴闻孔子之荆，知白公谋而奉之以石乞，劝下乱上，教臣弒君，非圣贤之行也。”", "para_ids": [2403]}
{"uid": 2404, "level": "normal", "h1": "《孔丛子》", "h2": "《诘墨》第十八", "h3": "30．3", "text": "墨子曰：“孔子之齐，见景公。公悦之，封之以尼溪。晏子曰：‘不可。夫儒倨法而自顺，立命而怠事，崇丧遂哀，盛用繁礼。其道不可以治国，其学不可以导家。’公曰：‘善。’”", "para_ids": [2404]}
{"uid": 2405, "level": "normal", "h1": "《孔丛子》", "h2": "《诘墨》第十八", "h3": "30．5", "text": "墨子曰：“孔子怒景公之不封己，乃树鸱夷子皮于田常之门。”", "para_ids": [2405]}
{"uid": 2406, "level": "normal", "h1": "《孔丛子》", "h2": "《诘墨》第十八", "h3": "30．6", "text": "诘之曰：夫树人、为其信己也。《记》曰：“孔子适齐，恶陈常，而终不见。常病之，亦恶孔子。”交相恶而又往仕，其不然矣。《记》又曰：“陈常弒其君。孔子齐戒沐浴而朝请讨之。”观其终不树子皮，审矣。", "para_ids": [2406]}
{"uid": 2407, "level": "normal", "h1": "《孔丛子》", "h2": "《诘墨》第十八", "h3": "30．7", "text": "墨子曰：“孔子为鲁司寇，舍公家而奉季孙。”", "para_ids": [2407]}
{"uid": 2408, "level": "normal", "h1": "《孔丛子》", "h2": "《诘墨》第十八", "h3": "30．8", "text": "诘之曰：若以季孙为相，司寇统焉。奉之自法也。若附意季孙，季孙既离公室，则孔子合之；季孙既受女乐，则孔子去之；季孙欲杀囚，则孔子赦之。非苟顺之谓也。", "para_ids": [2408]}
{"uid": 2409, "level": "normal", "h1": "《孔丛子》", "h2": "《诘墨》第十八", "h3": "30．9", "text": "墨子曰：“孔子厄于陈、蔡之间，子路烹豚，孔子不问肉之所由来而食之。剥人之衣以沽酒，孔子不问酒之所由来而饮之。”", "para_ids": [2409]}
{"uid": 2410, "level": "normal", "h1": "《孔丛子》", "h2": "《诘墨》第十八", "h3": "30．10", "text": "诘之曰：所谓厄者、沽买无处，藜羹不粒，乏食七日。若烹豚饮酒，则何言乎厄？斯不然矣。且子路为人，勇于见义。纵有豚酒，不以义不取之，可知也。又何问焉？", "para_ids": [2410]}
{"uid": 2411, "level": "normal", "h1": "《孔丛子》", "h2": "《诘墨》第十八", "h3": "30．11", "text": "墨子曰：“孔子诸弟子：子贡、季路辅孔悝以乱卫。阳虎乱鲁。弗肹以中牟畔。漆雕开形残。”", "para_ids": [2411]}
{"uid": 2412, "level": "normal", "h1": "《孔丛子》", "h2": "《诘墨》第十八", "h3": "30．12", "text": "诘之曰：如此言，卫之乱，子贡、季路为之耶？斯不待言而了矣。阳虎欲见孔子，孔子不见，何弟子之有？弗肹以中牟畔，召孔子，则有之矣。为孔子弟子，未之闻也。且漆雕开形残，非行己之致，何伤于德哉？", "para_ids": [2412]}
{"uid": 2413, "level": "normal", "h1": "《孔丛子》", "h2": "《诘墨》第十八", "h3": "30．13", "text": "墨子曰：“孔子相鲁，齐景公患之，谓晏子曰：‘邻有圣人，国之忧也。今孔子相鲁，为之若何？’晏子对曰：‘君其勿忧。彼鲁君、弱主也，孔子、圣相也。不如阴重孔子，欲以相齐，则心强谏鲁君。鲁君不听，将适齐。君勿受，则孔子困矣。’”", "para_ids": [2413]}
{"uid": 2414, "level": "normal", "h1": "《孔丛子》", "h2": "《诘墨》第十八", "h3": "30．14", "text": "诘之曰：案如此辞，则景公、晏子畏孔子之圣也，而上云非圣贤之行，上下相反。若晏子悖，可也；不然则不然矣。", "para_ids": [2414]}
{"uid": 2415, "level": "normal", "h1": "《孔丛子》", "h2": "《诘墨》第十八", "h3": "30．15", "text": "墨子曰：“孔子见景公。公曰：‘先生素不见晏子乎？’对曰：‘晏子事三君而得顺焉，是为三心，所以不见也。’公告晏子。晏子曰：‘三君皆欲其国安，是以婴得顺也。闻君子独立不惭于影。今孔子伐树削迹，不自以为辱；身穷陈、蔡，不自以为约。始吾望儒贵之，今则疑之。’”", "para_ids": [2415]}
{"uid": 2416, "level": "normal", "h1": "《孔丛子》", "h2": "《诘墨》第十八", "h3": "30．16", "text": "诘之曰：若是乎孔子、晏子交相毁也。小人有之，君子则否。孔子曰：“灵公污而晏子事之以整，庄公怯而晏子事之以勇，景公侈而晏子事之以俭。晏子、君子也。”梁丘据问晏子曰：“事三君而不同心，而俱顺焉。仁人固多心乎？”晏子曰：“一心可以事百君，百心不可以事一君。故三君之心，非一也；而婴之心，非三也。”孔子闻之，曰：“小子记之。晏子以一心事三君，君子也。”如此则孔子誉晏子，非所谓毁而不见也。景公问晏子曰：“若人之众，则有孔子贤乎？”对曰：“孔子者、君子行有节者也。”晏子又曰：“盈成匡、父之孝子，兄之悌弟也。其父尚为孔子门人。门人且以为贵，则其师亦不贱矣。是则晏子亦誉孔子，可知也。夫德之不修，己之罪也；不幸而屈于人，己之命也。伐树削迹，绝粮七日，何约乎哉！若晏子以此而疑儒，则晏子亦不足贤矣。”", "para_ids": [2416]}
{"uid": 2417, "level": "normal", "h1": "《孔丛子》", "h2": "《诘墨》第十八", "h3": "30．17", "text": "墨子曰：“景公登路寝，闻哭声，问梁丘据，对曰：‘鲁孔子之徒也。其母死，服哀三年，哭泣甚哀。’公曰：‘岂不可哉！’晏子曰：‘古者圣人、非不能也，而不为者，知其无补于死者，而深害生事故也。’”", "para_ids": [2417]}
{"uid": 2418, "level": "normal", "h1": "《孔丛子》", "h2": "《诘墨》第十八", "h3": "30．19", "text": "曹明问子鱼曰：“观子诘墨者之辞，事义相反，墨者妄矣。假使墨者复起，对之乎？”答曰：“苟得其礼，虽百墨吾亦明白焉。失其正，虽一人犹不能当前也。墨子之所引者，矫称晏子。晏子之善吾先君，吾先君之善晏子，其事庸尽乎。”曹明曰：“可得闻诸？”子鱼曰：“昔齐景公问晏子曰：‘吾欲善治，可以霸诸侯乎？’对曰：‘官未具也。臣亟以闻，而君未肯然也。臣闻孔子圣人，然犹居处勌惰，廉隅不修，则原宪、季羔侍；血气不休，志意不通；则仲由、卜商侍；德不盛，行不勤；则颜闵、冉雍侍。今君之朝臣万人，立车千乘，不善之政，加于下民者众矣，未能以闻者。臣故曰：官未备也。’此又晏子之善孔子者也。子曰：‘晏平仲善与人交，久而敬之。’此又孔子之贵晏子者也。”曹明曰：“吾始谓墨子可疑，今则决不妄疑矣。”", "para_ids": [2418]}
